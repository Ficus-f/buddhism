## 《大智度论》第十八卷

### 释初品中般若波罗蜜

【经】“于一切法不著故，应具足般若波罗蜜。”

【论】问曰：云何名般若波罗蜜？

答曰：诸菩萨从初发心求一切种智，于其中间，知诸法实相慧，是般若波罗蜜。

问曰：若尔者，不应名为波罗蜜。何以故？未到智慧边故。

答曰：佛所得智慧是实波罗蜜，因是波罗蜜故，菩萨所行亦名波罗蜜，因中说果故。是般若波罗蜜，在佛心中变名为一切种智。菩萨行智慧，求度彼岸，故名波罗蜜；佛已度彼岸，故名一切种智。

问曰：佛一切诸烦恼及习已断，智慧眼净，应如实得诸法实相；诸法实相即是般若波罗蜜。菩萨未尽诸漏，慧眼未净，云何能得诸法实相？

答曰：此义后品中当广说，今但略说。如人入海，有始入者，有尽其源底者，深浅虽异，俱名为入。佛、菩萨亦如是，佛则穷尽其底；菩萨未断诸烦恼习，势力少故，不能深入。如后品中说譬喻：如人于暗室燃灯，照诸器物，皆悉分了，更有大灯，益复明审。则知后灯所破之闇，与前灯合住；前灯虽与暗共住，而亦能照物。若前灯无暗，则后灯无所增益。诸佛、菩萨智慧亦如是；菩萨智慧虽与烦恼习合，而能得诸法实相，亦如前灯亦能照物；佛智慧尽诸烦恼习，亦得诸法实相，如后灯倍复明了。

问曰：云何是诸法实相？

答曰：众人各各说诸法实相，自以为是。此中实相者，不可破坏，常住不异，无能作者。如后品中佛语须菩提：“若菩萨观一切法，非常非无常，非苦非乐，非我非无我，非有非无等，亦不作是观，是名菩萨行般若波罗蜜。”是义，舍一切观，灭一切言语，离诸心行，从本已来，不生不灭如涅槃相；一切诸法相亦如是，是名诸法实相。如赞般若波罗蜜偈言：

&nbsp;&nbsp;&nbsp;&nbsp;“般若波罗蜜，&nbsp;&nbsp;&nbsp;&nbsp;实法不颠倒，&nbsp;&nbsp;&nbsp;&nbsp;念想观已除，&nbsp;&nbsp;&nbsp;&nbsp;言语法亦灭。

&nbsp;&nbsp;&nbsp;&nbsp;无量众罪除，&nbsp;&nbsp;&nbsp;&nbsp;清净心常一，&nbsp;&nbsp;&nbsp;&nbsp;如是尊妙人，&nbsp;&nbsp;&nbsp;&nbsp;则能见般若。

&nbsp;&nbsp;&nbsp;&nbsp;如虚空无染，&nbsp;&nbsp;&nbsp;&nbsp;无戏无文字，&nbsp;&nbsp;&nbsp;&nbsp;若能如是观，&nbsp;&nbsp;&nbsp;&nbsp;是即为见佛。

&nbsp;&nbsp;&nbsp;&nbsp;若如法观佛，&nbsp;&nbsp;&nbsp;&nbsp;般若及涅槃，&nbsp;&nbsp;&nbsp;&nbsp;是三则一相，&nbsp;&nbsp;&nbsp;&nbsp;其实无有异。

&nbsp;&nbsp;&nbsp;&nbsp;诸佛及菩萨，&nbsp;&nbsp;&nbsp;&nbsp;能利益一切，&nbsp;&nbsp;&nbsp;&nbsp;般若为之母，&nbsp;&nbsp;&nbsp;&nbsp;能出生养育。

&nbsp;&nbsp;&nbsp;&nbsp;佛为众生父，&nbsp;&nbsp;&nbsp;&nbsp;般若能生佛，&nbsp;&nbsp;&nbsp;&nbsp;是则为一切，&nbsp;&nbsp;&nbsp;&nbsp;众生之祖母。

&nbsp;&nbsp;&nbsp;&nbsp;般若是一法，&nbsp;&nbsp;&nbsp;&nbsp;佛说种种名，&nbsp;&nbsp;&nbsp;&nbsp;随诸众生力，&nbsp;&nbsp;&nbsp;&nbsp;为之立异字。

&nbsp;&nbsp;&nbsp;&nbsp;若人得般若，&nbsp;&nbsp;&nbsp;&nbsp;议论心皆灭；&nbsp;&nbsp;&nbsp;&nbsp;譬如日出时，&nbsp;&nbsp;&nbsp;&nbsp;朝露一时失。

&nbsp;&nbsp;&nbsp;&nbsp;般若之威德，&nbsp;&nbsp;&nbsp;&nbsp;能动二种人：&nbsp;&nbsp;&nbsp;&nbsp;无智者恐怖，&nbsp;&nbsp;&nbsp;&nbsp;有智者欢喜。

&nbsp;&nbsp;&nbsp;&nbsp;若人得般若，&nbsp;&nbsp;&nbsp;&nbsp;则为般若主，&nbsp;&nbsp;&nbsp;&nbsp;般若中不著，&nbsp;&nbsp;&nbsp;&nbsp;何况于余法？

&nbsp;&nbsp;&nbsp;&nbsp;般若无所来，&nbsp;&nbsp;&nbsp;&nbsp;亦复无所去，&nbsp;&nbsp;&nbsp;&nbsp;智者一切处，&nbsp;&nbsp;&nbsp;&nbsp;求之不能得。

&nbsp;&nbsp;&nbsp;&nbsp;若不见般若，&nbsp;&nbsp;&nbsp;&nbsp;是则为被缚；&nbsp;&nbsp;&nbsp;&nbsp;若人见般若，&nbsp;&nbsp;&nbsp;&nbsp;是亦名被缚。

&nbsp;&nbsp;&nbsp;&nbsp;若人见般若，&nbsp;&nbsp;&nbsp;&nbsp;是则得解脱；&nbsp;&nbsp;&nbsp;&nbsp;若不见般若，&nbsp;&nbsp;&nbsp;&nbsp;是亦得解脱。

&nbsp;&nbsp;&nbsp;&nbsp;是事为希有，&nbsp;&nbsp;&nbsp;&nbsp;甚深有大名，&nbsp;&nbsp;&nbsp;&nbsp;譬如幻化物，&nbsp;&nbsp;&nbsp;&nbsp;见而不可见。

&nbsp;&nbsp;&nbsp;&nbsp;诸佛及菩萨，&nbsp;&nbsp;&nbsp;&nbsp;声闻辟支佛，&nbsp;&nbsp;&nbsp;&nbsp;解脱涅槃道，&nbsp;&nbsp;&nbsp;&nbsp;皆从般若得。

&nbsp;&nbsp;&nbsp;&nbsp;言说为世俗，&nbsp;&nbsp;&nbsp;&nbsp;怜愍一切故，&nbsp;&nbsp;&nbsp;&nbsp;假名说诸法，&nbsp;&nbsp;&nbsp;&nbsp;虽说而不说。

&nbsp;&nbsp;&nbsp;&nbsp;般若波罗蜜，&nbsp;&nbsp;&nbsp;&nbsp;譬如大火焰，&nbsp;&nbsp;&nbsp;&nbsp;四边不可取，&nbsp;&nbsp;&nbsp;&nbsp;无取亦不取，

&nbsp;&nbsp;&nbsp;&nbsp;一切取已舍，&nbsp;&nbsp;&nbsp;&nbsp;是名不可取，&nbsp;&nbsp;&nbsp;&nbsp;不可取而取，&nbsp;&nbsp;&nbsp;&nbsp;是即名为取。

&nbsp;&nbsp;&nbsp;&nbsp;般若无坏相，&nbsp;&nbsp;&nbsp;&nbsp;过一切言语，&nbsp;&nbsp;&nbsp;&nbsp;适无所依止，&nbsp;&nbsp;&nbsp;&nbsp;谁能赞其德？

&nbsp;&nbsp;&nbsp;&nbsp;般若虽叵赞，&nbsp;&nbsp;&nbsp;&nbsp;我今能得赞，&nbsp;&nbsp;&nbsp;&nbsp;虽未脱死地，&nbsp;&nbsp;&nbsp;&nbsp;则为已得出！”