## 大宝积经卷第三十六

### 菩萨藏会第十二之二金毗罗天受记品第二

尔时，世尊于彼中道不移其处，令诸长者建立圣果，以如来威势入王舍城，四众围绕，容仪庠序。时，有护王舍城诸天药叉大善神王，名金毗罗，作如是念：“今者如来形相殊异，于世间中最胜难遇，堪受人天之所供养。我等今当应以种种上妙供具奉献如来。”作是念已，便以最胜饮食，具足香味，成就妙色，奉上于佛。

尔时，世尊愍其所献，故为纳受。时，金毗罗王所领大药叉众六万八千，在虚空中咸生随喜，以清远音唱言：“善哉！善哉！”时，金毗罗即以此义，告其众曰：“我已奉佛上妙供具。汝等亦应以诸供养施苾芻僧，当令汝等于长夜中利益安乐。”诸药叉众受王教已，即以上供施苾芻僧。时诸僧众，哀受其供。

尔时，世尊为乞食故入王舍城，既得食已将还所止。时，有无量千众天、龙、药叉、健达缚、阿素洛、揭路荼、紧捺洛、牟呼洛伽，及无量千人与非人，又有无量拘胝那庾多百千众生，随从佛后。尔时，如来往彼最胜宽广之地，敷如常座而坐其上。时，金毗罗与其部从，即持种种天曼陀罗华、殟钵罗华、钵特摩华、拘贸陀华、奔荼利华，复持种种天旃檀末诸供养具而散于佛，所谓胜散、大胜散、妙散、大妙散；作如是等殷勤散已，合掌佛前，礼敬而住。

尔时，如来知金毗罗及其大众心之所念，即便微笑。诸佛常法，现微笑时，从其面门出种种无量色光，所谓青、黄、赤、白、红色，银色及水精色。其光遍照无量无边一切世界，日月威光掩蔽不现，下照地狱令彼悦乐，乃至上踊至于梵世。所应作已而复还来，右绕七匝，或于世尊顶上而没，或从两肩、或从两膝而灭没者。诸佛常法，若授地狱众生记时，尔时光明两足下没，若授畜生光从背没，若授鬼趣从身前没，若授人道从左胁没，若授天趣从右胁没，若授声闻从两膝没，若授独觉从两肩没，若佛世尊授诸菩萨摩诃萨阿耨多罗三藐三菩提记时，尔时光明从顶上没。

时，长老阿难陀，既睹世尊微笑光明，以七条衣覆左肩已，偏袒右肩，右膝著地，合掌礼足，以颂问曰：

&nbsp;&nbsp;&nbsp;&nbsp;“照世依怙者，&nbsp;&nbsp;&nbsp;&nbsp;何故放光明？

&nbsp;&nbsp;&nbsp;&nbsp;利益世间尊，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;谁今下圣种，&nbsp;&nbsp;&nbsp;&nbsp;为佛菩提因？

&nbsp;&nbsp;&nbsp;&nbsp;今为谁授记？ &nbsp;&nbsp;&nbsp;&nbsp;谁应住解脱？

&nbsp;&nbsp;&nbsp;&nbsp;大雄猛导师，&nbsp;&nbsp;&nbsp;&nbsp;非无因而笑，

&nbsp;&nbsp;&nbsp;&nbsp;愿牟尼当说，&nbsp;&nbsp;&nbsp;&nbsp;现光之所为。”

尔时，世尊即便以颂报阿难曰：

&nbsp;&nbsp;&nbsp;&nbsp;“金毗罗净心，&nbsp;&nbsp;&nbsp;&nbsp;奉献诸供具，

&nbsp;&nbsp;&nbsp;&nbsp;救世依怙者，&nbsp;&nbsp;&nbsp;&nbsp;故现斯微笑。

&nbsp;&nbsp;&nbsp;&nbsp;舍神王报已，&nbsp;&nbsp;&nbsp;&nbsp;往三十三天；

&nbsp;&nbsp;&nbsp;&nbsp;受彼天福尽，&nbsp;&nbsp;&nbsp;&nbsp;上生焰摩天；

&nbsp;&nbsp;&nbsp;&nbsp;又生睹史多，&nbsp;&nbsp;&nbsp;&nbsp;受诸天欲乐；

&nbsp;&nbsp;&nbsp;&nbsp;福尽生人中，&nbsp;&nbsp;&nbsp;&nbsp;兴为智慧王；

&nbsp;&nbsp;&nbsp;&nbsp;王四洲人主，&nbsp;&nbsp;&nbsp;&nbsp;自在转轮帝，

&nbsp;&nbsp;&nbsp;&nbsp;舍后人王已，&nbsp;&nbsp;&nbsp;&nbsp;便生梵世天。

&nbsp;&nbsp;&nbsp;&nbsp;天上及人中，&nbsp;&nbsp;&nbsp;&nbsp;数往来不息，

&nbsp;&nbsp;&nbsp;&nbsp;二十拘胝劫，&nbsp;&nbsp;&nbsp;&nbsp;常感诸妙乐。

&nbsp;&nbsp;&nbsp;&nbsp;最后舍王位，&nbsp;&nbsp;&nbsp;&nbsp;出家求佛道，

&nbsp;&nbsp;&nbsp;&nbsp;众缘具足已，&nbsp;&nbsp;&nbsp;&nbsp;成究竟菩提。

&nbsp;&nbsp;&nbsp;&nbsp;三万诸药叉，&nbsp;&nbsp;&nbsp;&nbsp;由奉养于佛，

&nbsp;&nbsp;&nbsp;&nbsp;便舍药叉报，&nbsp;&nbsp;&nbsp;&nbsp;生三十三天；

&nbsp;&nbsp;&nbsp;&nbsp;后见慈氏尊，&nbsp;&nbsp;&nbsp;&nbsp;复获阿罗汉，

&nbsp;&nbsp;&nbsp;&nbsp;既蒙授道化，&nbsp;&nbsp;&nbsp;&nbsp;即各供诸佛。

&nbsp;&nbsp;&nbsp;&nbsp;满千药叉众，&nbsp;&nbsp;&nbsp;&nbsp;为住大菩提，

&nbsp;&nbsp;&nbsp;&nbsp;由是善根故，&nbsp;&nbsp;&nbsp;&nbsp;不生诸恶趣。

&nbsp;&nbsp;&nbsp;&nbsp;或有千药叉，&nbsp;&nbsp;&nbsp;&nbsp;当供佛导师，

&nbsp;&nbsp;&nbsp;&nbsp;求无上菩提，&nbsp;&nbsp;&nbsp;&nbsp;利益众生故。

&nbsp;&nbsp;&nbsp;&nbsp;或有二三千，&nbsp;&nbsp;&nbsp;&nbsp;持香华鬘等，

&nbsp;&nbsp;&nbsp;&nbsp;当供养诸佛，&nbsp;&nbsp;&nbsp;&nbsp;为得佛菩提。

&nbsp;&nbsp;&nbsp;&nbsp;或有千拘胝，&nbsp;&nbsp;&nbsp;&nbsp;当供诸佛已，

&nbsp;&nbsp;&nbsp;&nbsp;修自体清净，&nbsp;&nbsp;&nbsp;&nbsp;后证入菩提。

&nbsp;&nbsp;&nbsp;&nbsp;金毗子世罗，&nbsp;&nbsp;&nbsp;&nbsp;具大神通力，

&nbsp;&nbsp;&nbsp;&nbsp;亦发大愿心：&nbsp;&nbsp;&nbsp;&nbsp;我当成等觉。

&nbsp;&nbsp;&nbsp;&nbsp;曾供养诸佛，&nbsp;&nbsp;&nbsp;&nbsp;遍起于弘誓，

&nbsp;&nbsp;&nbsp;&nbsp;今复供养我，&nbsp;&nbsp;&nbsp;&nbsp;心趣无上道。

&nbsp;&nbsp;&nbsp;&nbsp;由此善根力，&nbsp;&nbsp;&nbsp;&nbsp;舍诸弊恶趣，

&nbsp;&nbsp;&nbsp;&nbsp;当见慈氏尊，&nbsp;&nbsp;&nbsp;&nbsp;又献拘胝盖。

&nbsp;&nbsp;&nbsp;&nbsp;献拘胝盖已，&nbsp;&nbsp;&nbsp;&nbsp;复献拘胝衣，

&nbsp;&nbsp;&nbsp;&nbsp;献拘胝衣已，&nbsp;&nbsp;&nbsp;&nbsp;尔时便出家。

&nbsp;&nbsp;&nbsp;&nbsp;具满五百岁，&nbsp;&nbsp;&nbsp;&nbsp;专修行梵行，

&nbsp;&nbsp;&nbsp;&nbsp;求最上菩提，&nbsp;&nbsp;&nbsp;&nbsp;利益众生故。

&nbsp;&nbsp;&nbsp;&nbsp;当成彼愿故，&nbsp;&nbsp;&nbsp;&nbsp;修行施戒等，

&nbsp;&nbsp;&nbsp;&nbsp;如殑伽沙劫，&nbsp;&nbsp;&nbsp;&nbsp;精勤常不断。

&nbsp;&nbsp;&nbsp;&nbsp;如是汝当知，&nbsp;&nbsp;&nbsp;&nbsp;为示现故说，

&nbsp;&nbsp;&nbsp;&nbsp;彼修行胜行，&nbsp;&nbsp;&nbsp;&nbsp;倍增过上数。

&nbsp;&nbsp;&nbsp;&nbsp;如前说譬喻，&nbsp;&nbsp;&nbsp;&nbsp;殑伽沙劫数，

&nbsp;&nbsp;&nbsp;&nbsp;得见彼诸佛，&nbsp;&nbsp;&nbsp;&nbsp;当修大供养。

&nbsp;&nbsp;&nbsp;&nbsp;奇哉胜妙智，&nbsp;&nbsp;&nbsp;&nbsp;奇哉无上心，

&nbsp;&nbsp;&nbsp;&nbsp;诸众大导师，&nbsp;&nbsp;&nbsp;&nbsp;名所不能显。

&nbsp;&nbsp;&nbsp;&nbsp;后当成正觉，&nbsp;&nbsp;&nbsp;&nbsp;一切众生尊，

&nbsp;&nbsp;&nbsp;&nbsp;号名曰医王，&nbsp;&nbsp;&nbsp;&nbsp;普闻十方界。

&nbsp;&nbsp;&nbsp;&nbsp;七十拘胝岁，&nbsp;&nbsp;&nbsp;&nbsp;说法度众生，

&nbsp;&nbsp;&nbsp;&nbsp;其两足世尊，&nbsp;&nbsp;&nbsp;&nbsp;久当入寂灭。

&nbsp;&nbsp;&nbsp;&nbsp;二十大集会，&nbsp;&nbsp;&nbsp;&nbsp;调伏众生心，

&nbsp;&nbsp;&nbsp;&nbsp;最后一大会，&nbsp;&nbsp;&nbsp;&nbsp;经二百亿岁。

&nbsp;&nbsp;&nbsp;&nbsp;如所说大会，&nbsp;&nbsp;&nbsp;&nbsp;度无量声闻，

&nbsp;&nbsp;&nbsp;&nbsp;如声闻数量，&nbsp;&nbsp;&nbsp;&nbsp;菩萨众亦尔。

&nbsp;&nbsp;&nbsp;&nbsp;利益众生已，&nbsp;&nbsp;&nbsp;&nbsp;如来方涅槃，

&nbsp;&nbsp;&nbsp;&nbsp;正法住世间，&nbsp;&nbsp;&nbsp;&nbsp;经于百千岁。

&nbsp;&nbsp;&nbsp;&nbsp;满五百劫中，&nbsp;&nbsp;&nbsp;&nbsp;是苾芻成佛，

&nbsp;&nbsp;&nbsp;&nbsp;于彼一一劫，&nbsp;&nbsp;&nbsp;&nbsp;千如来出现。

&nbsp;&nbsp;&nbsp;&nbsp;诸有智慧者，&nbsp;&nbsp;&nbsp;&nbsp;当思法水灌，

&nbsp;&nbsp;&nbsp;&nbsp;应生勇猛心，&nbsp;&nbsp;&nbsp;&nbsp;行多闻正理。

&nbsp;&nbsp;&nbsp;&nbsp;远于非正理，&nbsp;&nbsp;&nbsp;&nbsp;常修正理法，

&nbsp;&nbsp;&nbsp;&nbsp;应修习多闻，&nbsp;&nbsp;&nbsp;&nbsp;由此慧增长。

&nbsp;&nbsp;&nbsp;&nbsp;四根本法义，&nbsp;&nbsp;&nbsp;&nbsp;济度诸菩萨，

&nbsp;&nbsp;&nbsp;&nbsp;施戒闻舍法，&nbsp;&nbsp;&nbsp;&nbsp;贤善菩提道。

&nbsp;&nbsp;&nbsp;&nbsp;为众说是法，&nbsp;&nbsp;&nbsp;&nbsp;最胜无上乘，

&nbsp;&nbsp;&nbsp;&nbsp;演布声闻道，&nbsp;&nbsp;&nbsp;&nbsp;善断诸疑网。

&nbsp;&nbsp;&nbsp;&nbsp;诸有请问者，&nbsp;&nbsp;&nbsp;&nbsp;我今悉开许，

&nbsp;&nbsp;&nbsp;&nbsp;能说深妙法，&nbsp;&nbsp;&nbsp;&nbsp;照世者难遇。”

尔时，金毗罗子世罗，即于佛前闻佛授记，欢喜踊跃，得未曾有，作如是念：“今者世尊将往鹫峰山王，我当复应于如来所植少善根。”作是念已，告其众曰：“卿等当知，如来当发王舍大城升鹫峰山。卿等宜可发勇猛心，随其力能办诸供养。”

时，彼世罗即与官属，从王舍城至鹫峰山中间道路，屏除草秽、甎瓦、砾石、株杌、毒刺，极令遍净如明镜面。又以香水沾洒其地，敷胜妙衣遍于中路，散布名华量与人等，烧妙坚香顺路普熏，列树幢旛悬诸宝盖，于虚空中张施缯彩，条别间设罗布其上。又作种种天诸音乐，前后充满。其路极广尽一箭道，皆遍覆以水生诸华，所谓殟钵罗华、钵特摩华、拘贸陀华、奔荼利华。又以鸳鸯胜鸟间错其华，行列道侧。于彼道上，又以金缕缯彩而用敷之，上施七宝所成殊妙等网，遍覆于道。

时，彼世罗于佛由路，作如是等大庄严已，自化其身极令姝大，与诸官属欢喜踊悦，倍生欣庆，发诸胜心，所谓畅适心、调善心、柔软心、清净心、离盖心、充美心、归依佛心、归依法心、归依众心、不动菩提心、不退转心、无等心、无等等心、超过一切三界心、于一切众生起大慈心、起大悲心、起大喜心、起大舍心、起一切佛法器心、坚心、固心、不可坏心、不朽败心、舍离声闻独觉地心、成立一切菩萨地心。彼住如是诸胜心已，往如来所，顶礼佛足，右绕三匝，却住一面，合掌向佛，而说颂曰：

&nbsp;&nbsp;&nbsp;&nbsp;“我已为世依，&nbsp;&nbsp;&nbsp;&nbsp;办无上供养，

&nbsp;&nbsp;&nbsp;&nbsp;佛为世间尊，&nbsp;&nbsp;&nbsp;&nbsp;演最上法者。

&nbsp;&nbsp;&nbsp;&nbsp;十力皆成就，&nbsp;&nbsp;&nbsp;&nbsp;安住诸无畏，

&nbsp;&nbsp;&nbsp;&nbsp;利益众生事，&nbsp;&nbsp;&nbsp;&nbsp;如导师所作。

&nbsp;&nbsp;&nbsp;&nbsp;具相三十二，&nbsp;&nbsp;&nbsp;&nbsp;八十随形好，

&nbsp;&nbsp;&nbsp;&nbsp;世怙犹如日，&nbsp;&nbsp;&nbsp;&nbsp;流光遍于世。

&nbsp;&nbsp;&nbsp;&nbsp;转于妙法轮，&nbsp;&nbsp;&nbsp;&nbsp;最胜十二行，

&nbsp;&nbsp;&nbsp;&nbsp;宣布深妙法，&nbsp;&nbsp;&nbsp;&nbsp;利益群生故。

&nbsp;&nbsp;&nbsp;&nbsp;显示诸神变，&nbsp;&nbsp;&nbsp;&nbsp;如佛之仪式，

&nbsp;&nbsp;&nbsp;&nbsp;为多拘胝众，&nbsp;&nbsp;&nbsp;&nbsp;作诸利益事。

&nbsp;&nbsp;&nbsp;&nbsp;未来诸大雄，&nbsp;&nbsp;&nbsp;&nbsp;祐世间如日，

&nbsp;&nbsp;&nbsp;&nbsp;宣扬彼圣法，&nbsp;&nbsp;&nbsp;&nbsp;悟成无上智。

&nbsp;&nbsp;&nbsp;&nbsp;为舍为救拔，&nbsp;&nbsp;&nbsp;&nbsp;为道为归趣，

&nbsp;&nbsp;&nbsp;&nbsp;为诸生盲众，&nbsp;&nbsp;&nbsp;&nbsp;导之施慧眼。

&nbsp;&nbsp;&nbsp;&nbsp;五趣众生类，&nbsp;&nbsp;&nbsp;&nbsp;我当作依怙，

&nbsp;&nbsp;&nbsp;&nbsp;解脱诸苦聚，&nbsp;&nbsp;&nbsp;&nbsp;如先佛所离。

&nbsp;&nbsp;&nbsp;&nbsp;我为两足尊，&nbsp;&nbsp;&nbsp;&nbsp;天中天日月，

&nbsp;&nbsp;&nbsp;&nbsp;天帝那伽众，&nbsp;&nbsp;&nbsp;&nbsp;阿素洛奉敬。

&nbsp;&nbsp;&nbsp;&nbsp;所设诸供具，&nbsp;&nbsp;&nbsp;&nbsp;世无有等者，

&nbsp;&nbsp;&nbsp;&nbsp;我作上妙业，&nbsp;&nbsp;&nbsp;&nbsp;无有相似者。

&nbsp;&nbsp;&nbsp;&nbsp;如法主世尊，&nbsp;&nbsp;&nbsp;&nbsp;具足三十二，

&nbsp;&nbsp;&nbsp;&nbsp;上微妙福相，&nbsp;&nbsp;&nbsp;&nbsp;世无与等者。”

尔时，世尊为金毗罗子世罗，而说颂曰：

&nbsp;&nbsp;&nbsp;&nbsp;“诸供大师者，&nbsp;&nbsp;&nbsp;&nbsp;为最上法因，

&nbsp;&nbsp;&nbsp;&nbsp;彼有情中胜，&nbsp;&nbsp;&nbsp;&nbsp;菩提不难得。

&nbsp;&nbsp;&nbsp;&nbsp;供养照世间，&nbsp;&nbsp;&nbsp;&nbsp;光性世依怙，

&nbsp;&nbsp;&nbsp;&nbsp;诸天龙及人，&nbsp;&nbsp;&nbsp;&nbsp;所应供养者。

&nbsp;&nbsp;&nbsp;&nbsp;悟上妙菩提，&nbsp;&nbsp;&nbsp;&nbsp;坐最胜道树，

&nbsp;&nbsp;&nbsp;&nbsp;摧伏诸恶魔，&nbsp;&nbsp;&nbsp;&nbsp;为众生说法。”

尔时，世尊与无量百千天、龙、药叉、罗刹、健达缚、紧捺洛、牟呼洛伽、人与非人，复有无量百千那庾多拘胝诸众生等，前后围绕。佛于其中最居众首，以如来大威德故，大神通故，大宗势故，种种自在大变化故，放大光明，震动大地，雨大莲华满虚空中，鼓于百千那庾多拘胝天诸伎乐。时，诸大众叹未曾有，既睹神变，倍加恭敬。

尔时，如来足步莲华大如车轮，随庄严道往鹫峰山王。既到彼已，告长老阿难陀曰：“汝为如来敷置胜座，所谓最上之座、法座、微妙座、胜过一切三界座、尊胜座、佛座、如来之座。我当于此坐，为欲利益一切众生故，说大乘菩萨行所依经，名《微妙吉祥大菩萨藏》。此经能令一切众生疑山崩堕，此经能令一切众生疑网断绝，此经能令一切众生疑根不生。此大乘经利益安乐诸众生故，哀愍大众及诸天人，是故如来方为开阐。”

尔时，长老阿难陀，如佛所教，敷施法座。时，彼众中有六十八拘胝天子，各舍上衣，为如来故敷法座上。佛于其上如常敷座，顾诸天子，而说颂曰：

&nbsp;&nbsp;&nbsp;&nbsp;“诸天敷衣服，&nbsp;&nbsp;&nbsp;&nbsp;最胜上微妙，

&nbsp;&nbsp;&nbsp;&nbsp;救世大导师，&nbsp;&nbsp;&nbsp;&nbsp;安处此法座。

&nbsp;&nbsp;&nbsp;&nbsp;到诸法彼岸，&nbsp;&nbsp;&nbsp;&nbsp;如来升座已，

&nbsp;&nbsp;&nbsp;&nbsp;大地六种动，&nbsp;&nbsp;&nbsp;&nbsp;令众皆欢喜。

&nbsp;&nbsp;&nbsp;&nbsp;放光照佛土，&nbsp;&nbsp;&nbsp;&nbsp;并耀诸山王，

&nbsp;&nbsp;&nbsp;&nbsp;世尊现神通，&nbsp;&nbsp;&nbsp;&nbsp;济度乐法者。

&nbsp;&nbsp;&nbsp;&nbsp;诸天龙及人，&nbsp;&nbsp;&nbsp;&nbsp;鸠槃荼饿鬼，

&nbsp;&nbsp;&nbsp;&nbsp;布怛那等众，&nbsp;&nbsp;&nbsp;&nbsp;互相见无障。

&nbsp;&nbsp;&nbsp;&nbsp;百千那庾多，&nbsp;&nbsp;&nbsp;&nbsp;拘胝诸天等，

&nbsp;&nbsp;&nbsp;&nbsp;睹佛放光明，&nbsp;&nbsp;&nbsp;&nbsp;此时甚难遇。

&nbsp;&nbsp;&nbsp;&nbsp;频毗婆罗王，&nbsp;&nbsp;&nbsp;&nbsp;诸大臣围绕，

&nbsp;&nbsp;&nbsp;&nbsp;来诣世依怙，&nbsp;&nbsp;&nbsp;&nbsp;最胜如来所。

&nbsp;&nbsp;&nbsp;&nbsp;佛知天龙人，&nbsp;&nbsp;&nbsp;&nbsp;大众皆坐已，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;顾视于四方。

&nbsp;&nbsp;&nbsp;&nbsp;告诸有疑者，&nbsp;&nbsp;&nbsp;&nbsp;当问两足尊，

&nbsp;&nbsp;&nbsp;&nbsp;我将导世间，&nbsp;&nbsp;&nbsp;&nbsp;善断诸疑网。”

尔时，三千大千世界所有众生，为听法者，皆来集会。既闻如来说是法已，为闻法故，静息外缘，心住一境，摄念而住。

尔时，世尊告长老大目揵连：“汝今当知有谁苾芻，住在远处，未来会坐？当召令集！”

时，长老大迦葉，在大雪山南面而住。大目揵连忆念知已，以神通力往彼白言：“如来今者在鹫峰山，于大众前，为诸天、魔、梵，沙门、婆罗门，天、人、阿素洛等，当说妙法。正待仁者，可共往彼，勿令我等于法障碍。”

时，大迦葉语大目揵连言：“汝且前往，吾寻后至。”作是语已，时大迦葉不起于座，化神通力入王舍城，将从四部导众而行，往鹫峰山顶礼佛足，于大众中对于佛前，不远而坐。

时，大目揵连睹斯化已，以神通力来至佛所，乃见迦葉先已处座，白迦葉言：“尊者，成就速疾大神通分，乃能不起本座现斯神化。”

大迦葉言：“世尊说汝神通第一，吾今微现，未可涉言。”

### 试验菩萨品第三

尔时，长老舍利子即从座起，以郁多罗僧覆左肩上，偏袒右肩，以右膝轮而置于地，向佛合掌，恭敬而住，白佛言：“世尊，我今欲有少问。唯愿如来应正遍知，哀愍听许，为我解说。”

佛告长老舍利子言：“恣汝所问！如来今者，当为解说，令汝心喜。”

舍利子白佛言：“世尊，菩萨摩诃萨成就几法，身业无失，语业无失，意业无失？成就几法，身业清净，语业清净，意业清净？成就几法，身业不动，语业不动，意业不动，不为天魔及魔军众之所娆转，从初发一切智心修行正行，地地增胜善巧方便，为一切众生作胜导师，为普导师、为大照炬、为大梯蹬、为桥、为船、为济度者、为彼岸者、为舍、为救、为归、为趣，而能不舍一切智心？”

尔时，舍利子欲重宣此义，以颂问曰：

&nbsp;&nbsp;&nbsp;&nbsp;“菩萨何等义，&nbsp;&nbsp;&nbsp;&nbsp;能住大菩提？

&nbsp;&nbsp;&nbsp;&nbsp;何名德及法，&nbsp;&nbsp;&nbsp;&nbsp;由此悟无上？

&nbsp;&nbsp;&nbsp;&nbsp;又行何等行，&nbsp;&nbsp;&nbsp;&nbsp;利益诸众生？

&nbsp;&nbsp;&nbsp;&nbsp;修习何法已，&nbsp;&nbsp;&nbsp;&nbsp;成佛人中胜？

&nbsp;&nbsp;&nbsp;&nbsp;云何伏恶魔，&nbsp;&nbsp;&nbsp;&nbsp;住最胜菩提，

&nbsp;&nbsp;&nbsp;&nbsp;震动拘胝土，&nbsp;&nbsp;&nbsp;&nbsp;悟无上正觉？

&nbsp;&nbsp;&nbsp;&nbsp;菩萨者何义？ &nbsp;&nbsp;&nbsp;&nbsp;如是句云何？

&nbsp;&nbsp;&nbsp;&nbsp;云何为菩提，&nbsp;&nbsp;&nbsp;&nbsp;及无上佛法？

&nbsp;&nbsp;&nbsp;&nbsp;云何行世间，&nbsp;&nbsp;&nbsp;&nbsp;利益群生类，

&nbsp;&nbsp;&nbsp;&nbsp;不染如莲华，&nbsp;&nbsp;&nbsp;&nbsp;解脱拘胝众？

&nbsp;&nbsp;&nbsp;&nbsp;云何为天龙，&nbsp;&nbsp;&nbsp;&nbsp;非人等供养？

&nbsp;&nbsp;&nbsp;&nbsp;我诸所请问，&nbsp;&nbsp;&nbsp;&nbsp;慈悲愿为说。”

尔时，佛告长老舍利子：“善哉！善哉！吾今当为分别解说。舍利子，菩萨摩诃萨成就一法，则能摄受汝所问法，及余无量无边佛法。何者一法？谓菩提心及备信欲。舍利子，是名菩萨摩诃萨成就一法，则能摄受无边佛法。”

舍利子白佛言：“世尊，何等名为信欲具足？复以何义名菩提心？”

佛告舍利子：“信欲具足者，是谓坚实不可坏故，是谓牢固不可动故，言不动者无蹶失故，无蹶失者能善住故，能善住者不退转故，不退转者观众生故，观众生者大悲根本故，大悲根本者不疲倦故，不疲惓者成熟众生故，成熟众生者善知自乐故，善知自乐者无希望故，无希望者不染资具故，不染资具者为众生依故，为众生依者观待下劣众生故，观待下劣众生者为救济故，为救济者为归趣故，为归趣者不卒暴故，不卒暴者善观察故，善观察者无怨嫌故，无怨嫌者善调信欲故，善调信欲者无所存故，无所存者善清净故，善清净者妙鲜白故，妙鲜白者内离垢故，内离垢者外善清净故。舍利子，如是坚实难坏，乃至内离于垢、外善清净者，是名信欲具足也。”

佛复告舍利子：“菩提心者，何相何貌？舍利子，菩提心者无有过失，不为一切烦恼之所染故。菩提心者相续不绝，不为余乘中所证故。菩提心者坚固难动，不为异论所牵夺故。菩提心者不可破坏，一切天魔不倾败故。菩提心者常恒不变，善根资粮所积集故。菩提心者不可摇动，必能独证诸佛法故。菩提心者妙善安住，于菩萨地善安住故。菩提心者无有间断，不为余法所对治故。菩提心者譬如金刚，善能穿彻佛深法故。菩提心者胜善平等，于诸众生种种欲解无不等故。菩提心者最胜清净，性不染故。菩提心者无有尘垢，发明慧故。菩提心者宽博无碍，含受一切众生性故。菩提心者广大无边，如虚空故。菩提心者无有障碍，令无碍智遍行一切无缘大悲不断绝故。菩提心者应可亲近，为诸智者所称赞故。菩提心者犹如种子，能生一切诸佛法故。菩提心者为能建立，建立一切喜乐事故。菩提心者发生诸愿，由戒净故。菩提心者难可摧灭，由住忍故。菩提心者不可制伏，由正勤故。菩提心者最极寂静，由依一切大静虑故。菩提心者无所匮乏，由慧资粮善圆满故。

“复次，舍利子，菩提心者，即是如来尸罗蕴、三摩地蕴、般罗若蕴、解脱蕴、解脱智见蕴之根本也。又菩提心者，即是如来十力、四无所畏、十八不共佛法之根本也。”

舍利子言：“菩提心者，谓以此心用菩提为生体故，名菩提心。”

“如是，舍利子，诸菩萨摩诃萨成就信欲、菩提心故，是名菩提萨埵，是名广大萨埵，是名极妙萨埵，是名胜出一切三界萨埵，是名身业无失、语业无失、意业无失，是名身业清净、语业清净、意业清净，是名身业无动、语业无动、意业无动。菩萨摩诃萨以具如是诸业净故，不为天魔及魔军众之所娆转，从初发一切智心修行正行，地地增胜善巧方便，不为一切世法所动，能为众生作大导师，作胜导师，作普导师，为大照炬、为大梯蹬、为桥、为船、为济度者、为彼岸者、为舍、为救、为归、为趣。舍利子，菩萨摩诃萨如是发一切智心故，魔及魔军不能倾动。”

尔时，佛告舍利子：“诸菩萨摩诃萨，由具如是净信欲故，发阿耨多罗三藐三菩提心已，心多净信，乐睹贤圣，乐闻正法，乐不悭吝，开舒心手而行大施，欣乐大舍，乐均普施。于诸众生心无挂碍，心无秽浊，心无愦乱，心不间杂。于业业报深心奉敬，无疑无虑，知黑白法果报不坏，乃至命难不起诸恶，永离杀生、不与取、邪淫行、妄语、乖离语、粗恶语、绮语、贪染、瞋恚、愚痴、邪见；为断如是不善业道，受持奉行十善业道。由具信故，于诸沙门、若婆罗门，正至正行具德具戒，其心纯净成调顺法，具足多闻，勤行咨问，修正作意，调善寂静，亲近寂灭，不起诤讼，非不爱语，善知信欲非不善知，善法相应远诸恶法，不掉不高，性离躁动，性离粗言，语无浮杂，守念正住，心安妙定，善断有本，不中毒箭，舍离重担，超度疑虑；及以后有诸佛世尊、菩萨摩诃萨、声闻、独觉，于如是等善知友所，如实觉已，亲觐敬仰，奉事将遇。行者如是于善知友身行奉事，复以法施而摄受之，宣说妙法示教赞喜，所谓若行柁那得大财富，若行尸罗得生天乐，若好多闻获得大慧，若修诸定便离系缚。复为开显种种微妙清净胜法，此是布施、此布施报，此是悭吝、此悭吝报，此是尸罗、此尸罗报，此是犯戒、此犯戒报，此是忍辱、此忍辱报，此是瞋恚、此瞋恚报，此是正勤、此正勤报，此是懈怠、此懈怠报，此是静虑、此静虑报，此是乱心、此乱心报，此是智慧、此智慧报，此是恶慧、此恶慧报，此身妙行、此身妙行报，此身恶行、此身恶行报，此语妙行、此语妙行报，此语恶行、此语恶行报，此意妙行、此意妙行报，此意恶行、此意恶行报，此善、此不善，此应作、此不应作，此若作已感得长夜义利安乐，此若作已感得长夜非义非利非安乐果。

“舍利子，行者如是为诸善友，宣说是法示教赞喜。已觉知堪任大法器者，即为开示甚深微妙空相应法，所谓空法、无相法、无愿法、无行法、无生法、无起法、无我法、无数取法、无寿命法、无众生法。复为开示甚深缘起，所谓此有故彼有、此生故彼生，无明缘行，行缘识，识缘名色，名色缘六处，六处缘触，触缘受，受缘爱，爱缘取，取缘有，有缘生，生缘老死愁叹忧苦身心焦恼，如是种种生起纯大苦聚；又此无故彼无，此灭故彼灭，谓无明灭故行灭，行灭故识灭，乃至生灭故老死灭，如是乃至纯大苦聚灭。

“舍利子，又应为说，此中无有一法是有可得而可灭者。何以故？由彼诸法从因缘生，无有主宰，无有作者，无有受者；从因缘转，又无一法流转旋还，亦无随转。由痴妄故，假立三界，从烦恼苦之所流转，但假施设。行者如是如实观察痴妄之时，无有一法能作余法。若于是中无有作者，作者不可得故，乃至无有一法流转旋还，流转旋还不可得故。舍利子，行者若闻如是甚深法已，无疑无虑，善入诸法无挂碍性。是人不著于色，不著受、想、行、识，不著眼色及以眼识，不著耳、鼻、舌、身、意法及以意识，皆不可得故。

“复次，舍利子，菩萨摩诃萨信受如是性空法已，不退见佛，不退闻法，不退奉僧；在在所生不离见佛，不离闻法，不离奉僧，面生佛前，猛励正勤，志求善法。是人住正勤已，不恋居家、男女眷属、奴婢仆使及诸资具。是人不为淫欲所娆，速于今生舍盛年乐，以净信心于佛法中出家入道。既出家已，得善知识、善伴、善友，善住思惟，善住信欲。由善住信欲故，善听闻法，坚奉修行，不但言说以为宗极，觉慧成就，乐求多闻无有厌足；如所闻法以无染心为他广演，于诸利养、恭敬、名誉情无希望，不舍正义妄为他说，如其所闻、如其所住而为说法，于听法众起大慈心，于诸众生起大悲心。

“舍利子，行者如是有多闻故，不顾身命，少欲知足，寂静欣乐，易满易养，乐处空闲，如所闻法观察其义，依于实义不依于文。为诸天、人、阿素洛界之所依止，不专为己，为诸众生，求于大乘，所谓佛智、无等智、无等等智、胜出一切三界之智。舍利子，我说是人获得第一不放逸法。舍利子，云何名为不放逸法？所谓诸根寂静。何等诸根寂静？所谓眼见于色不取相貌，如实觉知色味色患及色出离；如是耳所闻声、鼻所嗅香、舌所尝味、身所觉触、意所识法不取相貌，如实觉知法味法患及法出离。舍利子，如是名为心不放逸。复次，不放逸者，调伏自心，善护他心，除乐烦恼，趣乐正法，不行欲觉、恚觉、害觉，不行贪不善根、瞋不善根、痴不善根，不行身恶行、语恶行、意恶行，不行不如理作意，不行一切恶不善法，此则名为不放逸也。

“如是，舍利子，是诸菩萨摩诃萨既不放逸，能勤修习如理作意，若法是有如实知有，若法是无如实知无。观察此中何者是有、何者是无，即以慧力如实能知。正修习者，圣解脱有；邪修习者，圣解脱无。无业报者，此则是有；有业报者，此则是无。复次，眼为是有，有眼者无；耳、鼻、舌、身、意，意为是有，有意者无。复次，色为无常苦变异法，此则是有；色为常住不变不坏，此则是无；受、想、行、识无常苦变异法，此则是有；受、想、行、识常住不变不坏，此则是无。复次，无明为缘，诸行则有；若无无明，诸行则无。乃至以生为缘，老死则有；若无生者，老死亦无。复次，施感大财，此则是有；施感贫穷，此则是无。持戒生天，此则是有；犯戒生天，此则是无。闻生大慧，此则是有；诸恶慧者能生大慧，此则是无。修定离缚，此则是有；修定系缚，此则是无。复次，若如理作意而有系缚，不如理作意离系缚者，此二俱无。若诸菩萨发起正勤，菩提则有；若起懒惰，菩提则无。若无憍慢出家授记，是名为有；若憍慢者寂灭则无。复次，遍一切处，空性是有；遍一切处，有我、数取、众生、寿命、丈夫等类，此则为无。如是，舍利子，若诸菩萨摩诃萨行不放逸，能善修习如理作意，世间智者同知是有，施设为有；世间智者同知是无，施设为无。舍利子，若定说有，非正了知；若定说无，是亦名为非正了知。何以故？诸佛世尊所说实义，能随觉了故。

“舍利子，诸佛世尊具大智力总摄诸法，安处四种邬柁南中。何等为四？所谓一切行无常，一切行苦，一切法无我，涅槃寂灭。舍利子，所演一切行无常者，如来为诸常想众生断常想故。所演一切行苦法者，如来为诸乐想众生断乐想故。所演一切无我法者，如来为诸我想众生断我想故。所演寂灭涅槃法者，如来为诸住有所得颠倒众生，断有所得颠倒心故。舍利子，是诸菩萨摩诃萨，若闻如来说一切行为无常者，即能善入毕竟无常。若有闻说一切行苦，则能兴厌起离愿心。若有闻说诸法无我，则能修习于三摩地妙解脱门。若有闻说寂灭涅槃，则能修习无相三摩地，而不非时趣入真际。如是，舍利子，若诸菩萨摩诃萨，能善修习如是法者，终不退失一切善法，速能圆满一切佛法。”

## 大宝积经卷第三十七

### 菩萨藏会第十二之三如来不思议性品第四之一

尔时，佛告舍利子：“是诸菩萨摩诃萨，善住如是清净信已，复能信受如来应正遍知十种不可思议法，谛奉清净，无惑无疑，不异分别，倍复踊跃，深生欢喜，发希奇想。舍利子，何等名为如来十种不思议法？舍利子，一者、信受如来不思议身，二者、信受如来不思议音声，三者、信受如来不思议智，四者、信受如来不思议光，五者、信受如来不思议尸罗及以等观，六者、信受如来不思议神通，七者、信受如来不思议力，八者、信受如来不思议无畏，九者、信受如来不思议大悲，十者、信受如来不思议不共佛法。舍利子，是名十种不思议法。若有菩萨摩诃萨，为求法故兴起正勤，不怯不退，不生舍离，发如是心：‘我今未得不思议法，宁使风所转身皮肉筋骨受大苦恼，或复血肉干枯竭尽，要必勤行精进，中无暂废。’如是，舍利子，已得信解诸菩萨摩诃萨，若闻如是如来十种不思议法，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“佛身难思议，&nbsp;&nbsp;&nbsp;&nbsp;为真法身显，

&nbsp;&nbsp;&nbsp;&nbsp;无相不可观，&nbsp;&nbsp;&nbsp;&nbsp;唯佛子能信。

&nbsp;&nbsp;&nbsp;&nbsp;诸趣杂种类，&nbsp;&nbsp;&nbsp;&nbsp;音声不可思，

&nbsp;&nbsp;&nbsp;&nbsp;随音为说法，&nbsp;&nbsp;&nbsp;&nbsp;信诸佛境界。

&nbsp;&nbsp;&nbsp;&nbsp;一切种群生，&nbsp;&nbsp;&nbsp;&nbsp;三世诸根异，

&nbsp;&nbsp;&nbsp;&nbsp;佛皆能觉了，&nbsp;&nbsp;&nbsp;&nbsp;信是不思议。

&nbsp;&nbsp;&nbsp;&nbsp;诸佛无边光，&nbsp;&nbsp;&nbsp;&nbsp;光网不思议，

&nbsp;&nbsp;&nbsp;&nbsp;遍满十方界，&nbsp;&nbsp;&nbsp;&nbsp;无边佛土海。

&nbsp;&nbsp;&nbsp;&nbsp;佛戒超世间，&nbsp;&nbsp;&nbsp;&nbsp;不依止世法，

&nbsp;&nbsp;&nbsp;&nbsp;神足不思议，&nbsp;&nbsp;&nbsp;&nbsp;菩萨能信受。

&nbsp;&nbsp;&nbsp;&nbsp;众生不能知，&nbsp;&nbsp;&nbsp;&nbsp;如来之境界，

&nbsp;&nbsp;&nbsp;&nbsp;如来常在定，&nbsp;&nbsp;&nbsp;&nbsp;解脱不思议。

&nbsp;&nbsp;&nbsp;&nbsp;法界不相杂，&nbsp;&nbsp;&nbsp;&nbsp;唯佛力能知，

&nbsp;&nbsp;&nbsp;&nbsp;大仙诸智力，&nbsp;&nbsp;&nbsp;&nbsp;犹若空无际。

&nbsp;&nbsp;&nbsp;&nbsp;为利一众生，&nbsp;&nbsp;&nbsp;&nbsp;住无边劫海，

&nbsp;&nbsp;&nbsp;&nbsp;令其得调伏，&nbsp;&nbsp;&nbsp;&nbsp;大悲心如是。

&nbsp;&nbsp;&nbsp;&nbsp;一切诸群生，&nbsp;&nbsp;&nbsp;&nbsp;种种问难海，

&nbsp;&nbsp;&nbsp;&nbsp;一音令悦解，&nbsp;&nbsp;&nbsp;&nbsp;无畏不思议。

&nbsp;&nbsp;&nbsp;&nbsp;成一切种智，&nbsp;&nbsp;&nbsp;&nbsp;随觉于诸法，

&nbsp;&nbsp;&nbsp;&nbsp;及不共佛法，&nbsp;&nbsp;&nbsp;&nbsp;遍智皆能见。

&nbsp;&nbsp;&nbsp;&nbsp;一切难思议，&nbsp;&nbsp;&nbsp;&nbsp;诸佛法如是，

&nbsp;&nbsp;&nbsp;&nbsp;有能奉信者，&nbsp;&nbsp;&nbsp;&nbsp;是为善住信。”

尔时，佛告舍利子：“云何菩萨摩诃萨，于如来不思议身，信受谛奉，清净无疑，倍复踊跃，深生欢喜，发希奇想？

“舍利子，所谓如来身者，永断一切恶不善法。何以故？由能成就一切微妙诸善法故。如来身者，远离一切不净洟唾、痰癊、脓血、大小便利。何以故？如来久已解脱一切骨肉筋脉故。如来身者，自性清彻。何以故？如来久已远离一切烦恼诸垢秽故。如来身者，出过世间。何以故？不为世法之所染污故。如来身者，无量功德，久已积集福智资粮，一切众生慧命依止。如来身者，无量净戒之所熏修，无量等观及无量慧、解脱、解脱智见之所熏修。如来身者，诸功德华之所严饰。如来身者，如净镜中微妙之像，如净水中明满之月，又如光影之所照耀。如来身者，不可思议，等虚空界，极法界性。如来身者，清净无染，远离一切诸染秽浊。如来身者，即是无为，远离一切诸有为相。如来身者，是虚空身，是无等身、无等等身、一切三界无与等身。如来身者，无譬喻身，无相似身。如来身者，清净无垢，离诸烦恼，自性清彻。

“又舍利子，如来身者，不可以前际求，不可以后际求，不可以现在求，不可以生处种姓求。如来身者，不可以色求，不可以相求，不可以好求。如来身者，不可以心求，不可以意求，不可以识求。如来身者，不可以见求，不可以闻求，不可以念求，不可以了别求。如来身者，不可以蕴求，不可以界求，不可以处求。如来身者，不可以生求，不可以住求，不可以坏灭求。如来身者，不可以取求，不可以舍求，不可以出离求，不可以行求。如来身者，不可以显色求，不可以相貌求，不可以形色求，不可以来求，不可以去求。如来身者，不可以净戒作意求，不可以等观作意求，不可以正慧作意求，不可以解脱作意求，不可以解脱智见作意求。如来身者，不可以有相求，不可以无相求，不可以诸法相求。如来身者，不可以力增益求，不可以无畏增益求，不可以无碍辩增益求，不可以神通增益求，不可以大悲增益求，不可以不共佛法增益求。

“舍利子，菩萨摩诃萨欲求如来身者，当应如幻、如焰、如水中月，如是自性求如来身。舍利子，如来身者，即是空、无相、无愿解脱之身，无变异身，无动坏身，无分别身，无依止身，无思虑身。如来身者，即是安住善住得不动身。如来身者，即是无色色自性身，即是无受受自性身，即是无想想自性身，即是无行行自性身，即是无识识自性身。舍利子，如来身者，无有无生，无四大身。如来身者，即是希有希有法身。如来身者，非眼所起，不在色中，亦不在外；不依于耳，不在声内，亦不在外；非鼻所知，不在香中，亦不在外；非舌所显，不在味中，亦不在外；不与身合，不在触中，亦不在外。如来身者，不依心转，不依意转，不依识转，安住不动，非是旋还，亦不随转。舍利子，如来身者，等量虚空。如来身者，极于法界。如来身者，尽虚空界。舍利子，是名第一如来不思议身。是诸菩萨摩诃萨，闻如来不思议身如虚空已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“拘胝那庾劫，&nbsp;&nbsp;&nbsp;&nbsp;行无量大行，

&nbsp;&nbsp;&nbsp;&nbsp;善净身三业，&nbsp;&nbsp;&nbsp;&nbsp;获无等佛身。

&nbsp;&nbsp;&nbsp;&nbsp;慈心遍十方，&nbsp;&nbsp;&nbsp;&nbsp;起大悲行施，

&nbsp;&nbsp;&nbsp;&nbsp;常离邪淫行，&nbsp;&nbsp;&nbsp;&nbsp;得胜虚空身。

&nbsp;&nbsp;&nbsp;&nbsp;于世尊福田，&nbsp;&nbsp;&nbsp;&nbsp;佛子广行施，

&nbsp;&nbsp;&nbsp;&nbsp;舍净珍服等，&nbsp;&nbsp;&nbsp;&nbsp;如无量殑沙。

&nbsp;&nbsp;&nbsp;&nbsp;奉持于净戒，&nbsp;&nbsp;&nbsp;&nbsp;如牦牛护尾，

&nbsp;&nbsp;&nbsp;&nbsp;假使碎身苦，&nbsp;&nbsp;&nbsp;&nbsp;于怨大忍生。

&nbsp;&nbsp;&nbsp;&nbsp;正勤波罗蜜，&nbsp;&nbsp;&nbsp;&nbsp;修行极疲苦，

&nbsp;&nbsp;&nbsp;&nbsp;发弘大誓愿，&nbsp;&nbsp;&nbsp;&nbsp;求常住佛身。

&nbsp;&nbsp;&nbsp;&nbsp;乐观诸定境，&nbsp;&nbsp;&nbsp;&nbsp;乐广慧方便，

&nbsp;&nbsp;&nbsp;&nbsp;乐观于法界，&nbsp;&nbsp;&nbsp;&nbsp;愿等法界身。

&nbsp;&nbsp;&nbsp;&nbsp;于佛行善已，&nbsp;&nbsp;&nbsp;&nbsp;成无等妙觉，

&nbsp;&nbsp;&nbsp;&nbsp;获大虚空身，&nbsp;&nbsp;&nbsp;&nbsp;清白离尘染。

&nbsp;&nbsp;&nbsp;&nbsp;无我人性空，&nbsp;&nbsp;&nbsp;&nbsp;无相不可说，

&nbsp;&nbsp;&nbsp;&nbsp;证是牟尼身，&nbsp;&nbsp;&nbsp;&nbsp;过诸眼境界。

&nbsp;&nbsp;&nbsp;&nbsp;意净离色声，&nbsp;&nbsp;&nbsp;&nbsp;本空无起作，

&nbsp;&nbsp;&nbsp;&nbsp;见真如身者，&nbsp;&nbsp;&nbsp;&nbsp;则见十方佛。

&nbsp;&nbsp;&nbsp;&nbsp;如种种幻化，&nbsp;&nbsp;&nbsp;&nbsp;象马狂夫等，

&nbsp;&nbsp;&nbsp;&nbsp;诳惑愚倒者，&nbsp;&nbsp;&nbsp;&nbsp;如是观十方。

&nbsp;&nbsp;&nbsp;&nbsp;三世无量佛，&nbsp;&nbsp;&nbsp;&nbsp;同处法性身，

&nbsp;&nbsp;&nbsp;&nbsp;无等等虚空，&nbsp;&nbsp;&nbsp;&nbsp;极清净法界。

“如是，舍利子，是名如来不可思议身。菩萨摩诃萨，信受谛奉，清净无疑，倍复踊跃，深生欢喜，发希奇想。”

尔时，佛告舍利子：“云何菩萨摩诃萨，于如来不思议音声，信受谛奉，清净无疑，乃至发希奇想？

“舍利子，如来出世，愍诸含识，敷演法化，所发音声齐于众会，由所调伏众生力故；如来音声普遍十方无量世界，令诸众生心欢喜故。舍利子，然诸如来所出音声，虽遍世界，不作是念：‘我为苾芻众说法。我为苾芻尼众说法。我为邬波索迦众、邬波斯迦众、婆罗门众、刹帝利众、长者众、天众梵众，如是等众，而为说法。’亦不作是念：‘我今演说契经、应颂、记莂、伽他、自说、缘起、本事、本生、方广、希法、譬喻、解释，如是等趣十二分教。’初未生念为之敷演。舍利子，如来随诸众集，所谓苾芻乃至梵众，如其所闻种种正勤而为说法。是诸众生乐闻法故，各自谓闻如来法声面门而发。然是法声于其所说，种类言词不相障碍，各别悟解自所了法，是则名为不可思议。

“舍利子，诸佛如来先福所感，果报音声其相无量，所谓慈润声、可意声、意乐声、清净声、离垢声、美妙声、喜闻声、辩了声、不鞕声、不涩声、令身适悦声、心生踊跃声、心欢悦豫声、发起喜乐声、易解声、易识声、正直声、可爱声、可喜声、庆悦声、意悦声、师子王吼声、大雷震声、大海震声、紧捺洛歌声、羯罗频伽声、梵天声、天鼓声、吉祥声、柔软声、显畅声、大雷深远声、一切含识诸根喜声、称可一切众会声、成就一切微妙相声。舍利子，如是等如来音声，具足如是殊胜功德，及余无量无边功德之所庄严。舍利子，是名第二如来不思议音声。是诸菩萨摩诃萨，闻如来不思议音声，具足无量殊胜功德，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“导师演妙音，&nbsp;&nbsp;&nbsp;&nbsp;所谓梵音声，

&nbsp;&nbsp;&nbsp;&nbsp;由是法具足，&nbsp;&nbsp;&nbsp;&nbsp;令诸梵欢喜。

&nbsp;&nbsp;&nbsp;&nbsp;牟尼演妙音，&nbsp;&nbsp;&nbsp;&nbsp;从大悲流涌，

&nbsp;&nbsp;&nbsp;&nbsp;谓与慈相应，&nbsp;&nbsp;&nbsp;&nbsp;喜舍亦如是。

&nbsp;&nbsp;&nbsp;&nbsp;如是具足音，&nbsp;&nbsp;&nbsp;&nbsp;灭众生贪火，

&nbsp;&nbsp;&nbsp;&nbsp;息除瞋恚毒，&nbsp;&nbsp;&nbsp;&nbsp;坏裂诸痴暗。

&nbsp;&nbsp;&nbsp;&nbsp;假使赡部洲，&nbsp;&nbsp;&nbsp;&nbsp;无量种人声，

&nbsp;&nbsp;&nbsp;&nbsp;纵获遍闻已，&nbsp;&nbsp;&nbsp;&nbsp;终不悟解脱。

&nbsp;&nbsp;&nbsp;&nbsp;天地虚空声，&nbsp;&nbsp;&nbsp;&nbsp;不悟亦如是，

&nbsp;&nbsp;&nbsp;&nbsp;若闻圣主声，&nbsp;&nbsp;&nbsp;&nbsp;必能证寂灭。

&nbsp;&nbsp;&nbsp;&nbsp;二足及四足，&nbsp;&nbsp;&nbsp;&nbsp;多足及无足，

&nbsp;&nbsp;&nbsp;&nbsp;悉同彼音声，&nbsp;&nbsp;&nbsp;&nbsp;悟之善恶法。

&nbsp;&nbsp;&nbsp;&nbsp;三千世界内，&nbsp;&nbsp;&nbsp;&nbsp;下中上音声，

&nbsp;&nbsp;&nbsp;&nbsp;随彼种类音，&nbsp;&nbsp;&nbsp;&nbsp;化令证解脱。

&nbsp;&nbsp;&nbsp;&nbsp;演无分别声，&nbsp;&nbsp;&nbsp;&nbsp;无缚无摄受，

&nbsp;&nbsp;&nbsp;&nbsp;处定开真谛，&nbsp;&nbsp;&nbsp;&nbsp;闻者息烦恼。

&nbsp;&nbsp;&nbsp;&nbsp;无边众生闻，&nbsp;&nbsp;&nbsp;&nbsp;佛法僧音声，

&nbsp;&nbsp;&nbsp;&nbsp;及施戒闻忍，&nbsp;&nbsp;&nbsp;&nbsp;如来声如是。

&nbsp;&nbsp;&nbsp;&nbsp;彼声非有量，&nbsp;&nbsp;&nbsp;&nbsp;声智但无边，

&nbsp;&nbsp;&nbsp;&nbsp;信佛声无疑，&nbsp;&nbsp;&nbsp;&nbsp;唯聪慧菩萨。”

尔时，佛告舍利子：“云何菩萨摩诃萨，于如来不思议大智，信受谛奉，清净无疑，倍复踊跃，深生欢喜，发希奇想？

“舍利子，如来无碍智见不可思议，于一切法中依之而起，诸菩萨摩诃萨则能信受谛奉，乃至发希奇想。舍利子，如来为生信故，依如来智波罗蜜多，广说譬喻，诸有智者便得开解。舍利子，假使有人以殑伽沙等世界中所有草木、茎干、枝叶，下至量齐四指积为大聚，以火焚之乃变成墨，掷置他方殑伽沙等世界海中，于百千岁就以磨之尽为墨汁。舍利子，如来成就如是无碍智见，以是智故，从彼如是大海之中取一墨滴，以智力故，分析了知是某世界如是树成，某根、某茎、某枝、某条、华果叶等，类别所作皆悉了知。何以故？舍利子，由如来善通达法界故，而能如是了知此墨，从某世界某树而来，如是次第乃至广说。舍利子，是名如来应正遍知，具足如是大神通力，具足如是大威德力，具足如是大宗势力。是故，舍利子，若有善男子、善女人，于如来大智清净信受，又于佛所起爱敬心者；彼善男子、善女人所有善根，叵知其边，速尽苦际。何以故？舍利子，如来善通达法界故；由通达故，若有众生于如来所起微善者，尽于苦际，毕竟不坏。

“舍利子，我今为汝复说譬喻，令有智者因此喻故，于义解了。舍利子，如有男子寿命百年，此人持一毛端，散分以为百五十分，取毛一分沾水一滴，来至我所，而作是言：‘敢以滴水持用相寄，后若须者，当还赐我。’尔时，如来取其滴水置殑伽河中，而为彼河流浪洄澓之所旋转，和合引注至于大海。是人满百年已，来至我所，而白我言：‘先寄滴水，今请还我。’舍利子，如来成就不思议智，由是智故，如来应正等觉，知彼水滴在于大海，便以一分毛端就大海内，沾本水滴用还是人。舍利子，此譬喻者，义何谓耶？所谓众生曾以一滴微善之水，寄置如来福田手中，久而不失。如是，舍利子，若有善男子、善女人，于如来不思议智，清净信受，起爱敬心，缘念如来，兴诸供养，又以名华散空奉献；是人所有善根，叵知其边，速尽苦际。何以故？舍利子，如来善通达法界故。若人于如来所起一念善心者，尽于苦际，毕竟不坏。”

尔时，长老舍利子白佛言：“世尊，如来不思议大智离识而转不？”

佛言：“不也。”

舍利子复白佛言：“世尊，若如是者，云何为智？云何为识？”

佛言：“舍利子，有四识住识。依此住故，名识住。何者为四？所谓色识住者，识缘于色，识住色中，由如此故，生喜住著，转加增长坚固广大；受识住者，识缘于受，识住受中，由如此故，生喜住著，转加增长坚固广大；想识住者，识缘于想，识住想中，由如此故，生喜住著，转加增长坚固广大；行识住者，识缘于行，识住行中，由如此故，生喜住著，转加增长坚固广大。舍利子，如是等相，名之为识。复以何等名之为智？所谓不住五受蕴中，了达识蕴，是名为智。

“又舍利子，所言识者，谓能了别地界、水界、火界、风界，是名为识；所言智者，若有不住四大界中，能善通达识之法界不相离者，是名为智。

“又舍利子，所言识者，谓能了别眼所知色、耳所知声、鼻所知香、舌所知味、身所知触、意所知法，是名为识；所言智者，于内寂静，不行于外，唯依于智，不于一法而生分别及种种分别，是名为智。

“又舍利子，从境界生，是名为识；从作意生，是名为识。从分别生，是名为识；无取无执，无有所缘，无所了别，无有分别，是名为智。

“又舍利子，所言识者，住有为法。何以故？无为法中，识不能行。若能了达无为之法，是名为智。

“又舍利子，住、生、灭者，名之为识；不生不灭，无有所住，是名为智。

“舍利子，如是诸相，若识、若智，是名如来第三不思议大智。若诸菩萨摩诃萨，闻如是不思议大智无障无碍，一切法中依之而起，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“无量殑伽沙，&nbsp;&nbsp;&nbsp;&nbsp;十方界草木，

&nbsp;&nbsp;&nbsp;&nbsp;尽焚成墨灰，&nbsp;&nbsp;&nbsp;&nbsp;亿载磨于海。

&nbsp;&nbsp;&nbsp;&nbsp;十力智深妙，&nbsp;&nbsp;&nbsp;&nbsp;取滴示含生，

&nbsp;&nbsp;&nbsp;&nbsp;如实分别知，&nbsp;&nbsp;&nbsp;&nbsp;此某界树等。

&nbsp;&nbsp;&nbsp;&nbsp;如是十方界，&nbsp;&nbsp;&nbsp;&nbsp;尘水示如来，

&nbsp;&nbsp;&nbsp;&nbsp;佛智等虚空，&nbsp;&nbsp;&nbsp;&nbsp;遍晓无疑滞。

&nbsp;&nbsp;&nbsp;&nbsp;十方众生心，&nbsp;&nbsp;&nbsp;&nbsp;发贪瞋痴行，

&nbsp;&nbsp;&nbsp;&nbsp;如实悉能知，&nbsp;&nbsp;&nbsp;&nbsp;无增减解脱。

&nbsp;&nbsp;&nbsp;&nbsp;十力世尊智，&nbsp;&nbsp;&nbsp;&nbsp;照明于法界，

&nbsp;&nbsp;&nbsp;&nbsp;无分别离思，&nbsp;&nbsp;&nbsp;&nbsp;佛子能信受。”

尔时，佛告舍利子：“云何菩萨摩诃萨，于如来不思议大光，信受谛奉，清净无疑，倍复踊跃，深生欢喜，发希奇想？

“舍利子，诸佛如来善通达法界故，不可思议；由通达故，一切如来放大光明，遍照三千大千佛之世界而无障碍。舍利子，譬如空中无诸云雾，日轮炎盛，放大光明遍照于世。如是，舍利子，如来应正等觉，放大光明遍照一切，亦复如是。又舍利子，如世间中灯油之光，于萤火光为广为大，显照明净超过最胜；烛炬之耀超胜灯光；庭燎火聚又胜烛炬；药草发光踰于火聚；星宿之光倍过药草；满月流光又过星耀；炎盛日光踰超于月；四天王天身所发光、宫殿光、墙壁光、庄严具光，倍胜于前不可为喻；如是展转，乃至他化自在天身、宫殿、墙壁、身庄严具，皆发光明又倍于上；梵身天光、梵辅天光、梵众天光、大梵天光，如是少光、无量光、光净、少净乃至遍净、广果、有想、无想、无烦、无热、善现、善见、色究竟天，所有身光、宫殿光、墙壁光、庄严具光，比前诸光为最第一。如是色究竟天所有光明，比于如来正遍知光，而如来光超过于彼，微妙显照最胜明净，广大第一，不可为喻。何以故？舍利子，如来光者，不可思议，从无量戒聚生，从等持聚生，慧聚、解脱聚、解脱智见聚生，从如是等无量功德之所由生。又舍利子，三千大千世界所有诸光，比如来光，百倍不及其一，乃至优波尼商倍不及其一，如是算数譬喻所不能及。复次，舍利子，如赡部捺陀金置凡金中，令彼凡金，犹如墨聚，失于明照。如是，舍利子，于此三千大千世界中所有光明，若于如来光前不能明照亦复如是。又一切世间所有诸光，于如来光前不可说言，有光、有净、有胜、有上、有无上也。

“复次，舍利子，汝今当知，如来不为怜愍众生摄持此光令周一寻者，但以一分业所生光，则能遍照三千大千佛之世界，令日月光悉不复现。若如是者，不可分别有昼有夜，不可分别有月半月，及以时节岁数分齐；但为怜愍诸众生故，现周一寻。舍利子，若如来应正遍知，发意欲以光明遍满，无量无数无边世界则能遍照。何以故？舍利子，如来以得第一般若波罗蜜多故。

“舍利子，我今为汝，更说譬喻，重明此义，诸有智者倍增显了。舍利子，假使有人，以此三千大千世界碎为微尘，置衣襟中往至东方，过尔所微尘数世界乃下一尘，如是展转尽此微尘，而此东方所有世界未尽其边；如是，南西北方、四维、上、下，亦复如是。舍利子，于汝意云何？颇有人能得是世界诸边际不？”

舍利子言：“不也，薄伽梵。不也，苏揭多。”

“舍利子，是诸世界所有诸光，无量无边，不可思议；而如来光最为第一，彼一切光于如来光百倍不及其一，乃至优波尼商分不及其一，如是算数譬喻所不能及。舍利子，如来发意，欲以光明遍照一切世界，则能遍照。何以故？由如来得第一般若波罗蜜多故。舍利子，如来光者，无有障碍；所有墙壁，若树、若木，若轮围山、大轮围山、乾陀摩达那山、目脂邻陀山、大目脂邻陀山、伊沙陀罗山、雪山、黑山及苏迷卢山王，如是等皆不能障。佛之光明悉能洞彻，遍照三千大千世界。舍利子，少智众生不能信解如来光者，或有众生，见如来光唯照一寻；次有智者，见如来光照于二寻；次有智者，见如来光照拘卢舍；次大智者，乃至能见如来光明，遍照三千大千世界。舍利子，乃至百千世界主梵天王，能见如来光明遍照百千世界；如是展转，乃至已登上地诸大菩萨摩诃萨，能见如来光明遍照无量无边世界。舍利子，如来为欲怜愍诸众生故，又放光明遍照如虚空等诸众生界。舍利子，是名第四如来不思议光。诸菩萨摩诃萨，闻如来说是大光不可思议如虚空已，无惑无疑，清净信受，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“日月等光明，&nbsp;&nbsp;&nbsp;&nbsp;及诸释梵等，

&nbsp;&nbsp;&nbsp;&nbsp;乃至色究竟，&nbsp;&nbsp;&nbsp;&nbsp;无光等佛者。

&nbsp;&nbsp;&nbsp;&nbsp;色究竟天光，&nbsp;&nbsp;&nbsp;&nbsp;遍照三千界，

&nbsp;&nbsp;&nbsp;&nbsp;比佛一毛光，&nbsp;&nbsp;&nbsp;&nbsp;十六不及一。

&nbsp;&nbsp;&nbsp;&nbsp;如来所放光，&nbsp;&nbsp;&nbsp;&nbsp;遍满虚空界，

&nbsp;&nbsp;&nbsp;&nbsp;诸大慧众生，&nbsp;&nbsp;&nbsp;&nbsp;方能见如是。

&nbsp;&nbsp;&nbsp;&nbsp;佛光无有边，&nbsp;&nbsp;&nbsp;&nbsp;量等虚空性，

&nbsp;&nbsp;&nbsp;&nbsp;随所化众生，&nbsp;&nbsp;&nbsp;&nbsp;见光有差别。

&nbsp;&nbsp;&nbsp;&nbsp;如有生盲者，&nbsp;&nbsp;&nbsp;&nbsp;不见日光明，

&nbsp;&nbsp;&nbsp;&nbsp;彼不见光照，&nbsp;&nbsp;&nbsp;&nbsp;谓日光无有。

&nbsp;&nbsp;&nbsp;&nbsp;下劣诸众生，&nbsp;&nbsp;&nbsp;&nbsp;不见佛光明，

&nbsp;&nbsp;&nbsp;&nbsp;彼不见光照，&nbsp;&nbsp;&nbsp;&nbsp;谓佛光无有。

&nbsp;&nbsp;&nbsp;&nbsp;或见光一寻，&nbsp;&nbsp;&nbsp;&nbsp;或见拘卢舍，

&nbsp;&nbsp;&nbsp;&nbsp;或及一由旬，&nbsp;&nbsp;&nbsp;&nbsp;或满三千界，

&nbsp;&nbsp;&nbsp;&nbsp;已住于大地，&nbsp;&nbsp;&nbsp;&nbsp;大慧光菩萨，

&nbsp;&nbsp;&nbsp;&nbsp;或住八九地，&nbsp;&nbsp;&nbsp;&nbsp;至于十地者。

&nbsp;&nbsp;&nbsp;&nbsp;如来超彼地，&nbsp;&nbsp;&nbsp;&nbsp;光轮无有边，

&nbsp;&nbsp;&nbsp;&nbsp;不思议佛土，&nbsp;&nbsp;&nbsp;&nbsp;施作诸佛事。

&nbsp;&nbsp;&nbsp;&nbsp;诸佛不思议，&nbsp;&nbsp;&nbsp;&nbsp;佛光不思议，

&nbsp;&nbsp;&nbsp;&nbsp;信者及获福，&nbsp;&nbsp;&nbsp;&nbsp;亦尔难思议。”

尔时，佛告舍利子：“云何菩萨摩诃萨，于如来不可思议净尸罗众及三摩地众，信受谛奉，清净无疑，倍复踊跃，深生欢喜，发希奇想？

“舍利子，汝等应知如是正说。若诸含识在于世间，奉持尸罗，清净无染；由清净故，当知是人成就清净身业，成就清净语业，成就清净意业。是人虽复常处世间，而不为彼世法所染。当知是人为婆罗门，为离诸恶，为沙门者，为寂静者，是名第一修静虑者，得第一三摩地波罗蜜多者。舍利子，如是含识则是如来，如是说者是名正说。何以故？舍利子，我初不见诸天世间，若魔、若梵、若沙门、若婆罗门，及余天、人、阿素洛等，具有如是无量无边不可思议清净尸罗三摩地众等如来者。何以故？舍利子，如来以得第一尸罗三摩地波罗蜜多故。舍利子，汝今欲闻佛说如来尸罗波罗蜜多譬喻不？”

舍利子言：“今正是时，薄伽梵！今正是时，苏揭多！世尊，若诸苾芻闻佛所说如来尸罗波罗蜜多譬喻者，如所闻已，当共受持。”

佛告舍利子：“善哉！善哉！吾当为汝分别解说。舍利子，于汝意云何？诸众生界与大地界，何者最多？”

舍利子言：“如我解佛所说义者，众生界多，非地界也。”

佛言：“如是，如是，舍利子，众生界多，非如地界。舍利子，假使三千大千世界所有众生，卵生、胎生、湿生、化生、若有色、若无色、若有想、若无想、若非有想非无想所有众生。彼一切众生于一刹那顷，或一牟呼罗多顷，或一罗婆顷，假使同时皆得人身。舍利子，彼一切众生得人身已，于一刹那乃至一罗婆顷，假使同时悉成阿耨多罗三藐三菩提。是一一如来复化作尔所如来，是一一所化如来各有千头，是一一头各有千口，是一一口各有千舌。时，彼一切诸化如来，皆悉成就如来十力、四无所畏、四无碍解，又成就佛无障无碍无尽辩才。舍利子，是诸如来以尔所舌，布演无碍无尽辩才，依一如来尸罗波罗蜜多众无量称赞，虽经拘胝那庾多百千大劫，如是称赞而如来戒众犹不能尽。舍利子，如来戒众无量无边，无有穷尽，不可思议。是诸如来无上智慧，无碍无障，无尽辩才，亦无穷尽，不可思议；乃至诸化如来未至，同时入大涅槃，赞说如来戒众亦不能尽。何以故？如来戒众及诸世尊，无上智慧，无碍辩才，此二俱是不可思议故，无量无数与虚空界平等平等。舍利子，且置三千大千世界所有众生。假使东方殑伽沙等世界中所有众生，如是南西北方、四维、上、下，十方殑伽沙等世界中所有众生。彼一切众生于一刹那顷，乃至罗婆顷，同时皆得人身，俱成阿耨多罗三藐三菩提。如是广说，乃至如来戒众，及诸如来无上智慧无碍辩才，俱是不可思议无量无数，与虚空界平等平等。何以故？舍利子，由如来证得第一尸罗波罗蜜多故。”

尔时，佛告舍利子：“汝今欲闻佛说如来三摩地波罗蜜多譬喻不？”

舍利子言：“今正是时！若诸苾芻闻佛所说，如来三摩地波罗蜜多譬喻者，如所闻已，当共奉持。”

佛告舍利子：“假使有时于此世间，劫将欲烧，由第七日彼日出故，三千大千世界一时烧燃，如是极燃、遍极燃、大洞燃。舍利子，当知如来于此大洞燃等世界之内，随于一处，假使如来在中若依经行、若住、若坐、若卧，当知此处成就十种甚希奇法，不可思议。舍利子，何等名为十希奇法？所谓如来游止之处，不加功力坦然平正犹如掌中。舍利子，是名此处成就第一甚希奇法。

“复次，舍利子，假使如上世界乃至大洞燃等，如来在中若依经行、若住、坐卧，其处自然高踊显敞，无杂瓦石。舍利子，是名此处成就第二甚希奇法。

“复次，舍利子，假使如上世界乃至大洞燃等，如来在中若依经行、若住、坐卧，其处自然平博严净，而为如来之所受用。舍利子，是名此处成就第三甚希奇法。

“复次，舍利子，假使如上世界乃至大洞燃等，如来在中若依经行、若住、坐卧，其处自然生诸香草，光色青翠卷软右旋，具细滑触如迦遮邻地。舍利子，是名此处成就第四甚希奇法。

“复次，舍利子，假使如上世界乃至大洞燃等，如来在中若依经行、若住、坐卧，其处自然八功德水出现于地，所谓一轻、二冷、三软、四澄静、五无秽、六清净、七乐饮、八多饮无患。舍利子，是名此处成就第五甚希奇法。

“复次，舍利子，假使如上世界乃至大洞燃等，如来在中若依经行、若住、坐卧，其处自然凉风和畅，轻靡相发，此是如来先业所感。舍利子，譬如极炎热时，于日后分，有一丈夫，热所逼故，奔趣殑河，投于水中沐浴身体，热乏既息清凉悦乐，往返游戏渡至余岸。经行往来遥见不远，有大树林，枝叶翠盛，阴影厚密，便往林中。复见施妙床座，敷胜氍毹，上加绵蓐，覆以迦遮邻地之帔，轻妙鲜支重覆其上，排软倚枕置床两头。彼大丈夫，升于此床若坐若卧，于床四面清风微动，轻扇相续。如是，舍利子，如来于此大洞燃等世界之中，行住坐卧，自然凉风，微扇相续，亦复如是。舍利子，是名此处成就第六甚希奇法。

“复次，舍利子，假使如上世界乃至大洞燃等，如来在中若依经行、若住、坐卧，其处自然江河池沼，有水生华种种出现，所谓殟钵罗华、钵特摩华、拘贸陀华、奔荼利华。其华芬馥，光彩映发，见者悦乐。舍利子，是名此处成就第七甚希奇法。

“复次，舍利子，假使如上世界乃至大洞燃等，如来于中行住坐卧，其处自然原陆陵阜，皆生妙华种种出现，所谓阿底目多迦华、瞻博迦华、苏末那华、婆使迦华、阿输迦华、波吒罗华、迦腻罗华、怛罗尼华、瞿怛罗尼华。如是等华，开敷鲜荣，色香具足，众生见者得未曾有。舍利子，是名此处成就第八甚希奇法。

“复次，舍利子，假使如上世界乃至大洞燃等，如来于中行住坐卧，其处自然金刚为体，坚固难坏。舍利子，是名此处成就第九甚希奇法。

“复次，舍利子，假使如上三千大千世界劫欲尽时，乃至烧极、烧遍极、烧燃、极燃、遍极燃、大洞燃等。是诸世界如来在中，若依经行、若住、坐卧，当知其处是佛灵庙，诸天世间，若魔、若梵、若沙门、若婆罗门，天及人民、阿素洛等，恭敬供养尊重之处。舍利子，是名此处成就第十甚希奇法。

“复次，舍利子，汝今当知，如是十种甚希奇法，皆是如来先世业力之所成就。何以故？舍利子，如来善通达法界故；由通达故，如来应正遍知，入是三摩地，依此定心受乐不退。虽经殑伽沙等诸大劫住，然如来未曾退起三摩地心。舍利子，如来应正遍知，依此定心经一食顷，或住一劫、百劫、千劫，或住百千劫，或住一拘胝劫、百拘胝劫、千拘胝劫、百千拘胝劫，或复乃至过于上数。何以故？如来应正遍知，成就第一三摩地波罗蜜多故。由成就故，如来具足如是大神通力，具足如是大威德力，具足如是大宗势力。舍利子，如彼非想非非想处，诸天子生识缘一境，经八万四千劫住，乃至三摩地寿命未尽已来，此识不为余境界识之所移转。舍利子，彼诸天子尚以世定之力经尔所时，何况如来三摩地波罗蜜多而无久住？

“复次，舍利子，如来应正遍知，初证阿耨多罗三藐三菩提夜乃至入无余大般涅槃界夜，于其中间，如来之心于三摩地未曾有起，故名此定无回转心、无所行心、无观察心、无动虑心、无流荡心、无摄众聚心、无散乱心、无高举心、无沉下心、无防护心、无覆藏心、无欣勇心、无违逆心、无萎悴心、无动摇心、无惊喜心、无惛沉心、无分别心、无异分别心、无遍分别心。又此定者，不随识心、不依眼心、不依耳鼻舌身意心、不依色心、不依声香味触法心、不趣诸法心、不起智心、不观过去心、不观未来心、不观现在心。舍利子，如来应正遍知住三摩地，如是离心无有一法而可得者，于一切法中无碍智见生，以无功用故。又舍利子，如来不起于三摩地，离心意识而能作诸佛事，以无功用故。如是，舍利子，是诸菩萨摩诃萨，闻如来不思议尸罗及三摩地已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“无量无等百千劫，&nbsp;&nbsp;&nbsp;&nbsp;昔有趣中行觉行，

&nbsp;&nbsp;&nbsp;&nbsp;戒闻定忍不放逸，&nbsp;&nbsp;&nbsp;&nbsp;导师能修妙觉因。

&nbsp;&nbsp;&nbsp;&nbsp;最胜业果净如是，&nbsp;&nbsp;&nbsp;&nbsp;妙广净戒超诸有，

&nbsp;&nbsp;&nbsp;&nbsp;十力尊戒如空净，&nbsp;&nbsp;&nbsp;&nbsp;难说无垢譬虚空。

&nbsp;&nbsp;&nbsp;&nbsp;从佛初得菩提夜，&nbsp;&nbsp;&nbsp;&nbsp;至后入于寂灭夜，

&nbsp;&nbsp;&nbsp;&nbsp;佛心无行无异行，&nbsp;&nbsp;&nbsp;&nbsp;大静虑定未曾起。

&nbsp;&nbsp;&nbsp;&nbsp;十力戒聚无退分，&nbsp;&nbsp;&nbsp;&nbsp;解脱神力亦如是，

&nbsp;&nbsp;&nbsp;&nbsp;一心住经无量劫，&nbsp;&nbsp;&nbsp;&nbsp;大圣无思无异思。

&nbsp;&nbsp;&nbsp;&nbsp;佛智如空非思境，&nbsp;&nbsp;&nbsp;&nbsp;明达无缘照三世，

&nbsp;&nbsp;&nbsp;&nbsp;无心意思无改变，&nbsp;&nbsp;&nbsp;&nbsp;唯有佛子能信受。”

尔时，佛告舍利子：“云何菩萨摩诃萨，于如来不思议神力，信受谛奉，清净无疑，倍复踊跃，深生欢喜，发希奇想？

“舍利子，如来应正遍知所获神通，不可思议，不可宣说，今当为汝方便开显。舍利子，如来常说，我声闻众中得神通者，所谓长老大目揵连最为第一。舍利子，如是所得神通，若以称量观察声闻神通，不见有与菩萨神通等者；若以称量观察声闻、菩萨所得神通，不见有与诸佛如来神通等者。舍利子，是名如来不可思议神通。是诸菩萨摩诃萨，为欲证得如来神通者，倍应发起上品正勤，则能获证。舍利子，汝等今者，欲于如来所，闻说不思议神通譬喻不？”

舍利子言：“今正是时！若诸苾芻闻佛所说神通譬喻者，如所闻已，当共受持。”

佛告舍利子：“谛听！谛听！当为汝说。”

舍利子言：“如是，世尊，愿乐欲闻。”

佛告舍利子：“于汝意云何？尊者大目揵连有大神通不？”

舍利子言：“我昔从佛受持是语，尊者大目揵连，于声闻僧中神通第一。”

佛言：“如是，如是，舍利子，今当为汝广说譬喻。假使三千大千世界满中声闻，皆得神通如大目揵连，譬如甘蔗、竹苇、稻麻、丛林。是诸声闻以诸正勤，迅速势力神通变化显现之时，欲比如来神通变化，百分、千分、百千万分不及其一，拘胝分、百拘胝分、千拘胝分、百千拘胝分不及其一，如是僧佉分、迦罗分、伽拏那分、沤波摩分、优波尼商分不及其一。何以故？如来应正遍知，以得第一神通变化波罗蜜多故。

“复次，舍利子，假使如来以一芥子投之于地，彼声闻众以诸正勤，迅速势力神通变化大显现时，终不能动所投芥子如毛端许。何以故？如来应正遍知，以得第一神通变化故。又舍利子，且置三千大千世界。假使东方乃至如殑伽沙等世界中所有众生，如是十方殑伽沙等世界众生，若卵生、若胎生乃至非想非非想处，一切众生俱是声闻，成就第一神通变化，皆如尊者大目揵连。如是声闻以诸正勤，迅速势力神通变化大显现时，终不能动所投芥子如毛端许。何以故？如来以得第一波罗蜜神通波罗蜜多故。舍利子，是名如来具足如是大神通力，具足如是大威德力，具足如是大宗势力。”

尔时，薄伽梵复告长老舍利子言：“舍利子，汝颇曾闻风劫起时，世有大风，名僧伽多。彼风所吹，举此三千大千世界，苏迷卢山王、轮围山、大轮围山，及四大洲、八万少洲、大山大海，举离本处，高踰缮那，碎为末不？”

舍利子言：“我昔面于佛前，亲闻受持如是之事。”

佛言：“如是，如是。舍利子，又风灾起，更有大风，名僧伽多。彼风所吹，举此三千大千世界，并苏迷卢山、轮围山等，及诸大海，举高百踰缮那已，碎末为尘；或复举高二百踰缮那，或高四百、五百乃至举高千踰缮那，或高三千、四千踰缮那已，碎末为尘；乃至或高无量百千踰缮那已，碎末为尘。而此诸尘，随风散灭，了不可得，何况山石当有存者？此风又上，击散坏灭焰摩天宫，乃至诸尘散灭，何况宫殿当有存者？如是展转次第而上，击散坏灭睹史多天、乐变化天、他化自在天、魔罗众天、婆摩天、净光天、遍净天所有宫殿，乃至彼诸微尘，亦皆散灭，不可而得，何况宫殿墙壁而可存者？舍利子，假使如上大风卒起摧坏世界，即以此风吹如来衣，一毛端际尚不能动，何况衣角及全衣者？何以故？如来应正等觉，成就不可思议神通，不可思议威仪，不可思议妙行，不可思议大悲故。

“复次，舍利子，假使十方如殑伽河沙等世界，有如是等大风轮起，将欲吹坏此诸世界。尔时，如来以一指端，持此世界往至余处，或令风轮无力能吹，飒然还返。然于如来神通变化，及一切力无有退减。舍利子，如来神通，不可思议，难闻难信。唯有诸大菩萨摩诃萨，乃能信受谛奉，清净无惑无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“假使三界诸含灵，&nbsp;&nbsp;&nbsp;&nbsp;一切变成声闻众，

&nbsp;&nbsp;&nbsp;&nbsp;尽得神通波罗蜜，&nbsp;&nbsp;&nbsp;&nbsp;譬如尊者目揵连。

&nbsp;&nbsp;&nbsp;&nbsp;获大神通力如来，&nbsp;&nbsp;&nbsp;&nbsp;以一芥子投于地，

&nbsp;&nbsp;&nbsp;&nbsp;一切声闻现神通，&nbsp;&nbsp;&nbsp;&nbsp;未能摇转毛端量。

&nbsp;&nbsp;&nbsp;&nbsp;假使十方世界中，&nbsp;&nbsp;&nbsp;&nbsp;所有殑伽河沙等，

&nbsp;&nbsp;&nbsp;&nbsp;吠岚僧伽大猛风，&nbsp;&nbsp;&nbsp;&nbsp;吹碎如斯诸世界。

&nbsp;&nbsp;&nbsp;&nbsp;如是诸风大猛盛，&nbsp;&nbsp;&nbsp;&nbsp;将吹一切智衣服，

&nbsp;&nbsp;&nbsp;&nbsp;尽其势力不能动，&nbsp;&nbsp;&nbsp;&nbsp;乃至如一毛端量。

&nbsp;&nbsp;&nbsp;&nbsp;大牟尼尊以一毛，&nbsp;&nbsp;&nbsp;&nbsp;能障彼风令不起，

&nbsp;&nbsp;&nbsp;&nbsp;佛具如斯大神力，&nbsp;&nbsp;&nbsp;&nbsp;等彼虚空无边际。

“如是，舍利子，是名如来不可思议大神通力。菩萨摩诃萨，信受谛奉，清净无疑，倍复踊跃，深生欢喜，发希奇想。”

## 大宝积经卷第三十八 

### 菩萨藏会第十二之四如来不思议性品第四之二

尔时，佛告舍利子：“云何菩萨摩诃萨，于如来不思议力，信受谛奉，清净无疑，倍复踊跃，深生欢喜，发希奇想？

“舍利子，诸佛如来俱足成就如是十力；由成就故，如来应正等觉，于大众中正师子吼，自称：‘我处大仙尊位，转大梵轮；一切世间所有沙门、婆罗门，若天、若魔、若梵等，不能如法而转。’舍利子，何等名为如来十力？所谓处非处智力、业报智力、种种界智力、种种解智力、种种根智力、一切遍行行智力、静虑解脱三摩地三摩钵底杂染清净智力、随念前世宿住作证智力、死生作证智力、漏尽作证智力。舍利子，如来成就如是十力故，乃至于大众中能转梵轮，一切世间所不能转。

“复次，舍利子，云何如来是处非处智力？舍利子，如来无上智力处非处者，所谓于是处如实知是处，于非处如实知非处。舍利子，何等为是处？何等为非处？”

“舍利子，言非处者，无所摄受，谓身恶行、语恶行、意恶行，能感可喜、可乐、可爱、可意报者，无有是处。言是处者，有所摄受，谓身恶行、语恶行、意恶行，能感不可喜、不可乐、不可爱、不可意报者，斯有是处。又舍利子，言非处者，无所摄受，谓身妙行、语妙行、意妙行，能感不可喜、不可乐、不可爱、不可意报者，无有是处。言是处者，有所摄受，谓身妙行、语妙行、意妙行，能感可喜、可乐、可爱、可意报者，斯有是处。

“复次，舍利子，言非处者，无所摄受，谓由悭故能感大富，由犯戒故得生人天，由瞋恚故感得端正，由懈怠故能得对观，谓心乱者入正决定，由恶慧故永断一切相续习气，如是说者，无有是处。言是处者，有所摄受，谓由悭故能感贫穷，由毁犯戒便感地狱、畜生、鬼趣，由瞋恚故感丑陋报，由懈怠故不得对观，由心乱故不入正定，由恶慧故不断一切相续习气，如是说者，斯有是处。又舍利子，言非处者，无所摄受，谓由布施能感贫穷，由持戒故堕于地狱、畜生、鬼趣，由含忍故感得丑陋，由正勤故不得对观，由心一缘不入正定，由圣慧故不断一切相续习气，如是说者，无有是处。言是处者，有所摄受，谓由布施能感大富，由持戒故得生人天，由怀忍故感得端正，由正勤故能得对观，由心一缘入正决定，由圣慧故永断一切相续习气，如是说者，斯有是处。

“复次，舍利子，言非处者，无所摄受，谓因杀生而感长寿，不与取者能得大富，行邪欲者感贞良妻，如是说者，无有是处。言是处者，有所摄受，谓杀生者能感短寿，不与取者能感贫穷，行邪欲者妻不贞良，如是说者，斯有是处。又非处者，无所摄受，谓离杀者能感短寿，离不与取能感贫穷，离于邪欲妻不贞良，如是说者，无有是处。言是处者，有所摄受，谓离杀者能感长寿，离不与取能感大富，离邪欲者感贞良妻，如是说者，斯有是处。

“复次，舍利子，如是一切善不善业道、是处非处，今当略说，显示其要。谓妄语者，不感诽谤，无有是处；若能感者，斯有是处。离妄语者，能感诽谤，无有是处；不感诽谤，斯有是处。离间语者，若能感得不坏眷属，无有是处；不能感者，斯有是处。远离间语，感坏眷属，无有是处；感不坏眷属，斯有是处。粗恶语者，若得常闻可意之声，无有是处；闻不可意声，斯有是处。离粗恶语，闻不可意声，无有是处；若不闻者，斯有是处。若怀绮语，感说言教令他信受，无有是处；若不信受，斯有是处。若离绮语，所说言教令他不受，无有是处；若信受者，斯有是处。又舍利子，若贪著者，感财不散，无有是处；若感散失，斯有是处。若离贪著，感财散失，无有是处；若不能感，斯有是处。若心瞋恚，不趣地狱，无有是处；若有趣者，斯有是处。若离瞋恚，不生善趣，无有是处；若往生者，斯有是处。若兴邪见受邪见因，能得道者，无有是处；不能得道，斯有是处。谓正见者受正见因，不得圣道，无有是处；能得圣道，斯有是处。

“复次，舍利子，造无间者，心得安住，无有是处；若不安住，斯有是处。又舍利子，若戒净者，心不安住，无有是处；若得安住，斯有是处。又舍利子，若住有所得见，能得顺忍，无有是处；若不得者，斯有是处。若信解空，不得顺忍，无有是处；若有得者，斯有是处。又舍利子，若住恶作，得心安息，无有是处；若不能得，斯有是处。若系心者，不得心安，无有是处；若能得者，斯有是处。又舍利子，若有女人为转轮王，为释天主，为梵自在，无有是处；若丈夫作，斯有是处。若有女人出世作佛，无有是处；转女身已，出世作佛，斯有是处。又舍利子，若第八人未证于果而出受者，无有是处；证果已出，斯有是处。若至圣流受第八有，无有是处；即此诸蕴而般涅槃，斯有是处。若一来人受第三有，无有是处；即此诸蕴而般涅槃，斯有是处。若不还人复还于此，无有是处；即于彼处而般涅槃，斯有是处。若阿罗汉更续生有，无有是处；若不更续，斯有是处。又舍利子，若诸圣人，更求邪师受邪标帜，无有是处；不求邪师及邪标帜，斯有是处。又舍利子，若得无生法忍菩萨，有退转者，无有是处；定得菩提无有退转，斯有是处。

“复次，舍利子，言非处者，无所摄受，若诸菩萨安坐道场，不证菩提中而起者，无有是处；言是处者，有所摄受，若诸菩萨坐于道场，证佛道已而便起者，斯有是处。又舍利子，言非处者，若谓如来习气相续，无有是处；言是处者，一切如来习气永断，斯有是处。又舍利子，若谓如来智有碍者，无有是处；佛智无碍，斯有是处。又舍利子，若有能观如来顶者，无有是处；无有能观，斯有是处。又舍利子，若有能知如来心住，无有是处；若不能知，斯有是处。又舍利子，若言如来有不定心而可得者，无有是处；诸佛世尊心恒在定，斯有是处。又舍利子，若诸如来行不实语，无有是处；若诸如来是真语者，是实语者，是谛语者、不异语者，斯有是处。又舍利子，诸佛如来误失可得，无有是处；由无误失故名为佛及薄伽梵，斯有是处。舍利子，如是四无所畏、十八不共佛法，亦应如是广分别说。

“复次，舍利子，言非处者，无所摄受，乃至如来于现在世，有障有碍智见转者，无有是处；言是处者，有所摄受，佛薄伽梵于现在世，无障无碍智见转者，斯有是处。舍利子，是名如来处非处智力，不可思议无量无边。譬如虚空无边无际，如是如来处非处智力，无边无际亦复如是。若有欲求如来应正等觉，处非处智力边际者，不异有人求虚空际。舍利子，菩萨摩诃萨闻诸如来不可思议是处非处智力，如虚空已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“十方虚空无边量，&nbsp;&nbsp;&nbsp;&nbsp;处非处智亦无边，

&nbsp;&nbsp;&nbsp;&nbsp;如实知处非处已，&nbsp;&nbsp;&nbsp;&nbsp;为众广宣微妙法。

&nbsp;&nbsp;&nbsp;&nbsp;解脱道器成就人，&nbsp;&nbsp;&nbsp;&nbsp;佛知其行方为说；

&nbsp;&nbsp;&nbsp;&nbsp;若非解脱道器者，&nbsp;&nbsp;&nbsp;&nbsp;知非处已便舍离。

&nbsp;&nbsp;&nbsp;&nbsp;假使虚空可移动，&nbsp;&nbsp;&nbsp;&nbsp;十方大地同时裂，

&nbsp;&nbsp;&nbsp;&nbsp;世出世间大圣尊，&nbsp;&nbsp;&nbsp;&nbsp;处非处智皆如实。

“舍利子，此谓如来第一处非处智力。由成就故，如来应正等觉，于大众中正师子吼，自称：‘我处大仙尊位，转大梵轮；于诸世间所有沙门、婆罗门，若天魔梵等，一切不能如法而转。’

“复次，舍利子，云何如来业报智力？舍利子，如来应正等觉，以无上智力，如实能知去来今业及于业受，若因、若处、若诸异报皆能了知。舍利子，云何如来如实知耶？所谓如来应正等觉，如实能知过去业受，得于善因远离不善，于未来世当与善根为因；若于过去业受，得不善因远离于善，在未来世当与不善根为因。如是等相，如来于此如实知之。若诸业受于未来世当顺劣分，若诸业受于未来世当顺胜分。如是等相，如来于此如实知之。又舍利子，若诸业受于现在世顺下劣分，于未来世当顺胜分；若诸业受于现在世随顺胜分，于未来世顺下劣分；若诸业受于现在世顺下劣分，于未来世亦顺劣分；若诸业受于现在世随顺胜分，于未来世亦顺胜分。如是等相，如来于此如实知之。又舍利子，若诸业受于过去世狭劣方便，于未来世广大方便；若诸业受少有所作获大胜进，若诸业受广有所作得少胜进。如是等相，如实知之。又舍利子，若诸业受当得声闻性因，当得独觉性因，当得佛性因者。如是等相，如来于此如实知之。又舍利子，若诸业受现在世苦，能于未来感乐异报；若诸业受现在世乐，能于未来感苦异报；若诸业受现在世苦，能于未来感苦异报；若诸业受现在世乐，能于未来感乐异报。如是等相，如来于此如实知之。

“复次，舍利子，如来如实能知过去、未来、现在，一切有情若业、若因、若诸异报。若即、若离、若有随顺不异分者，如是等相如来知已，为诸有情如实宣说。舍利子，如来应正遍知去来今业，及业受因处所异报智，无量无边不可思议。譬如虚空无边无际，如是如来业异报智力，无边无际亦复如是。若有欲求如来应正等觉，业异报智力边际者，不异有人求虚空际。舍利子，菩萨摩诃萨闻诸如来业异报智力，如虚空不可思议已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“如来善知因异报，&nbsp;&nbsp;&nbsp;&nbsp;明眼如实了诸业，

&nbsp;&nbsp;&nbsp;&nbsp;最胜三世无有碍，&nbsp;&nbsp;&nbsp;&nbsp;有情诸行如实知。

&nbsp;&nbsp;&nbsp;&nbsp;一切含灵于五趣，&nbsp;&nbsp;&nbsp;&nbsp;当得成诸苦乐因，

&nbsp;&nbsp;&nbsp;&nbsp;若能转因所转苦，&nbsp;&nbsp;&nbsp;&nbsp;明照善逝如实知。

&nbsp;&nbsp;&nbsp;&nbsp;黑白异报一切业，&nbsp;&nbsp;&nbsp;&nbsp;随其所应因异报，

&nbsp;&nbsp;&nbsp;&nbsp;犹若掌中如意宝，&nbsp;&nbsp;&nbsp;&nbsp;善逝了观如实知。

&nbsp;&nbsp;&nbsp;&nbsp;诸异报业因虽少，&nbsp;&nbsp;&nbsp;&nbsp;当来获果无有量，

&nbsp;&nbsp;&nbsp;&nbsp;或无量因感少果，&nbsp;&nbsp;&nbsp;&nbsp;善逝遍能如实知。

&nbsp;&nbsp;&nbsp;&nbsp;若因当证声闻果，&nbsp;&nbsp;&nbsp;&nbsp;及当证于独觉果，

&nbsp;&nbsp;&nbsp;&nbsp;能感无上妙智力，&nbsp;&nbsp;&nbsp;&nbsp;善逝无余如实知。

&nbsp;&nbsp;&nbsp;&nbsp;若业成熟因时苦，&nbsp;&nbsp;&nbsp;&nbsp;此业当获于乐果，

&nbsp;&nbsp;&nbsp;&nbsp;若业成熟因时乐，&nbsp;&nbsp;&nbsp;&nbsp;当获苦果如实知。

&nbsp;&nbsp;&nbsp;&nbsp;若业因果皆住苦，&nbsp;&nbsp;&nbsp;&nbsp;若业因果皆住乐，

&nbsp;&nbsp;&nbsp;&nbsp;若业自体因自体，&nbsp;&nbsp;&nbsp;&nbsp;善逝相应如实知。

&nbsp;&nbsp;&nbsp;&nbsp;苦果循环于三世，&nbsp;&nbsp;&nbsp;&nbsp;有情流转五趣中，

&nbsp;&nbsp;&nbsp;&nbsp;最胜圆满菩提智，&nbsp;&nbsp;&nbsp;&nbsp;皆能不异如实知。

“舍利子，是名第二如来业异报智力。由成就故，如来应正等觉，于大众中正师子吼，自称：‘我处大仙尊位，转大梵轮；于诸世间所有沙门、婆罗门，若天魔梵等，一切不能如法而转。’

“复次，舍利子，云何如来种种解智力？舍利子，如来应正等觉以无上智力，能如实知彼有情类，彼数取趣，非一欲解种种欲解，如来于此能并了知。舍利子，吾更为汝广分别说。彼数取者，或住贪欲起瞋恚解，或住瞋恚起贪欲解，乃至住于愚痴起贪瞋解。如是等相，如来如实皆能了知。又舍利子，若数取者，住于不善起不善解，或住善法而起善解，是亦如来如实了知。若数取者，住于下劣方便起广大解，或住广大方便起下劣解，或由此解下劣方便当住胜进，或由此解胜进方便当住下劣，是亦如来如实了知。又舍利子，若由此解当植邪定种，若由此解当植正定种，若由此解当植正定解脱种者，是亦如来如实了知。又舍利子，若由此解当趣欲界，或趣色界，或无色界，若由此解遍趣三界，是亦如来如实了知。又舍利子，若由此解顺下劣分当获胜进，或得胜进当住下劣，是亦如来如实了知。又舍利子，若由此解当于来世受种种生，受种种类种种受用，是亦如来如实了知。又舍利子，若由此解当退堕顶，或由此解植解脱种，是亦如来如实了知。既了知已，如其所应，广为有情如法演说。如是，舍利子，如来非一解种种解智力，不可思议，无边无际，与虚空等。是诸菩萨摩诃萨，闻如来种种解智力，如虚空不可思议已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“世间种种解，&nbsp;&nbsp;&nbsp;&nbsp;过现无有量，

&nbsp;&nbsp;&nbsp;&nbsp;彼种种解心，&nbsp;&nbsp;&nbsp;&nbsp;导师皆能了。

&nbsp;&nbsp;&nbsp;&nbsp;若有贪解者，&nbsp;&nbsp;&nbsp;&nbsp;复当住瞋恚，

&nbsp;&nbsp;&nbsp;&nbsp;或现住瞋恚，&nbsp;&nbsp;&nbsp;&nbsp;痴解如实知。

&nbsp;&nbsp;&nbsp;&nbsp;住痴起贪解，&nbsp;&nbsp;&nbsp;&nbsp;心注不思议，

&nbsp;&nbsp;&nbsp;&nbsp;间杂流转起，&nbsp;&nbsp;&nbsp;&nbsp;导师悉能知。

&nbsp;&nbsp;&nbsp;&nbsp;诸下劣方便，&nbsp;&nbsp;&nbsp;&nbsp;而起广大解，

&nbsp;&nbsp;&nbsp;&nbsp;或增上方便，&nbsp;&nbsp;&nbsp;&nbsp;导师悉能知。

&nbsp;&nbsp;&nbsp;&nbsp;随入于邪性，&nbsp;&nbsp;&nbsp;&nbsp;复入所不趣，

&nbsp;&nbsp;&nbsp;&nbsp;解脱三界解，&nbsp;&nbsp;&nbsp;&nbsp;如来悉能知。

&nbsp;&nbsp;&nbsp;&nbsp;种种生及类，&nbsp;&nbsp;&nbsp;&nbsp;诸受用差别，

&nbsp;&nbsp;&nbsp;&nbsp;若退堕于顶，&nbsp;&nbsp;&nbsp;&nbsp;两足尊能知。

&nbsp;&nbsp;&nbsp;&nbsp;知种种解已，&nbsp;&nbsp;&nbsp;&nbsp;导师如法说，

&nbsp;&nbsp;&nbsp;&nbsp;是第三佛力，&nbsp;&nbsp;&nbsp;&nbsp;最胜子能信。

“舍利子，是名如来第三种种解智力。由成就故，如来应正遍知，于大众中正师子吼，自称：‘我处大仙尊位，能转梵轮；一切世间沙门、婆罗门，及天魔梵，不能如法而转。’

“复次，舍利子，云何如来种种界智力？舍利子，如来应正等觉以无上智力，如实了知一切世间种种诸界。由此界故，世间含生，集起福行，集非福行，集不动行，或由此界植出离种。如是等界，如来于此如实了知。又舍利子，如来如实了知眼界、色界及眼识界。如是等界，云何知耶？谓如实知，由内空、外空、内外空故。乃至如实了知意界、法界及意识界。如是等界，云何知耶？谓如实知，由内空、外空、内外空故。又如实知地界、水界、火界、风界。如是等界，云何知耶？谓如实知，如空界故。如是欲界、色界及无色界如实了知，遍分别所起故。又如实知有为界造作相故，无为界无造作相故，杂染界烦恼所引相故，清净界自体光净相故。又如实知诸行界不顺理无明相故，涅槃界顺理明相故。如是诸界，皆能明了。是故，舍利子，若界能安立世间，此界世间之所依住，如是若界能发牵引，若界能兴建立，若界能起方便，若界能生意欲，若界能起炽然，若界能为依止。舍利子，如是等界无量无边，是亦如来如实明了。既明了已，如其所应，广为有情如法演说。舍利子，如来非一界种种界智力，不可思议，无有边际，与虚空等。若有欲求如来种种界智力边际者，不异有人求于空际。如是，舍利子，是诸菩萨摩诃萨，闻如来种种界智力，如虚空不可思议已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“世间诸含生，&nbsp;&nbsp;&nbsp;&nbsp;依止种种界，

&nbsp;&nbsp;&nbsp;&nbsp;随其所流转，&nbsp;&nbsp;&nbsp;&nbsp;最胜悉能知。

&nbsp;&nbsp;&nbsp;&nbsp;福非福不动，&nbsp;&nbsp;&nbsp;&nbsp;及顺于出离，

&nbsp;&nbsp;&nbsp;&nbsp;住如是界已，&nbsp;&nbsp;&nbsp;&nbsp;证寂静涅槃。

&nbsp;&nbsp;&nbsp;&nbsp;若眼界色界，&nbsp;&nbsp;&nbsp;&nbsp;及以眼识界，

&nbsp;&nbsp;&nbsp;&nbsp;耳鼻舌身意，&nbsp;&nbsp;&nbsp;&nbsp;诸界悉能知。

&nbsp;&nbsp;&nbsp;&nbsp;又知于法界，&nbsp;&nbsp;&nbsp;&nbsp;及以意识界，

&nbsp;&nbsp;&nbsp;&nbsp;内外界悉空，&nbsp;&nbsp;&nbsp;&nbsp;佛能如实知。

&nbsp;&nbsp;&nbsp;&nbsp;地界及水界，&nbsp;&nbsp;&nbsp;&nbsp;火界与风界，

&nbsp;&nbsp;&nbsp;&nbsp;四界同空相，&nbsp;&nbsp;&nbsp;&nbsp;如是悉能知。

&nbsp;&nbsp;&nbsp;&nbsp;若欲界色界，&nbsp;&nbsp;&nbsp;&nbsp;及以无色界，

&nbsp;&nbsp;&nbsp;&nbsp;遍分别所起，&nbsp;&nbsp;&nbsp;&nbsp;佛能如实知。

&nbsp;&nbsp;&nbsp;&nbsp;如虚空无边，&nbsp;&nbsp;&nbsp;&nbsp;界无边亦尔，

&nbsp;&nbsp;&nbsp;&nbsp;佛皆能照了，&nbsp;&nbsp;&nbsp;&nbsp;不谓我能知。

&nbsp;&nbsp;&nbsp;&nbsp;诸界本无生，&nbsp;&nbsp;&nbsp;&nbsp;亦无有灭者，

&nbsp;&nbsp;&nbsp;&nbsp;是谓涅槃界，&nbsp;&nbsp;&nbsp;&nbsp;胜丈夫能知。

&nbsp;&nbsp;&nbsp;&nbsp;如空量无边，&nbsp;&nbsp;&nbsp;&nbsp;诸佛智如是，

&nbsp;&nbsp;&nbsp;&nbsp;由智能了知，&nbsp;&nbsp;&nbsp;&nbsp;变异于诸界。

&nbsp;&nbsp;&nbsp;&nbsp;已知种种界，&nbsp;&nbsp;&nbsp;&nbsp;调伏诸含生，

&nbsp;&nbsp;&nbsp;&nbsp;是佛第四力，&nbsp;&nbsp;&nbsp;&nbsp;最胜子能信。

“舍利子，是名如来第四非一界种种界智力。由成就此力故，如来应正等觉，于大众中正师子吼，自称：‘我处大仙尊位，能转梵轮；一切世间沙门、婆罗门，及天魔梵，所不能转。’

“复次，舍利子，云何如来非一根种种根智力？舍利子，如来应正等觉，以无上智力故如实能知，若他有情、若数取者，种种诸根差别之相，如来皆能分别了知。舍利子，如是等相，云何知耶？所谓了知钝根、中根、利根、胜根、劣根。由随遍分别根故，能知众生起极重贪，起极重瞋，起极重痴。如是诸根，是亦如来如实了知。又舍利子，由随遍分别根故，如来能知，或起假立贪瞋痴，或起微薄贪瞋痴，或起颠倒贪瞋痴，或起摧伏贪瞋痴。如是等相，是亦如来如实了知。又舍利子，若不善因所生诸根，若由善因所生诸根，若不勤因所生诸根，若出离因所生诸根，是亦如来如实了知。又舍利子，如来如实了知，眼根、耳根、鼻根、舌根、身根、意根、女根、男根、命根、乐根、苦根、忧根、喜根、舍根、信根、正勤根、念根、慧根、三摩地根、未知当知根、知根、知已根。如是诸根差别之相，是亦如来如实了知。又舍利子，如来如实知彼诸根，因于眼根当住耳根，而不住彼鼻舌身根；或因耳根当住鼻根，或因鼻根当住舌根，或因舌根当住身根，或因身根当住眼根。如是等根，如来于此如实知之。

“复次，舍利子，若诸有情住布施根修戒方便，尔时如来，以胜劣根智为说布施；若住戒根修施方便，为说于戒；若住忍根修勤方便，为说忍法；住正勤根修忍方便，为说正勤；住静虑根修慧方便，为说静虑；若住慧根修定方便，为说正慧。如是一切菩提分法，诸根差别如实了知，皆应广说。又舍利子，若诸有情住声闻根而返修于独觉方便，如来以诸根智为说下乘；住独觉根而修声闻智方便者，以诸根智为说中乘；住大乘根而修二乘智方便者，以诸根智为说大乘；住下劣根修大乘行，以诸根智为说二乘。若诸有情无堪任根、无堪任相，如来如实知无堪任非法器已而便舍置。若诸有情有堪任根、有堪任相，如来如实知有堪任是法器者，即便殷勤郑重说法，令其悟入。如是，舍利子，如来了知一切有情诸根纯熟及不纯熟，诸根出离及不出离。舍利子，诸有情根，如来如实一切了知，住如是相，如是方便，如是信解，如是本因，如是所缘，如是等流，如是究竟。舍利子，如来种种根智，不可思议，无边无际，与虚空等。若有欲求如来诸根智力边际者，不异有人求虚空际。诸菩萨摩诃萨闻是根力，如虚空已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“到根彼岸含灵尊，&nbsp;&nbsp;&nbsp;&nbsp;善达有情意性行，

&nbsp;&nbsp;&nbsp;&nbsp;随诸众生根所堪，&nbsp;&nbsp;&nbsp;&nbsp;人中师子为说法。

&nbsp;&nbsp;&nbsp;&nbsp;下中上根所堪任，&nbsp;&nbsp;&nbsp;&nbsp;善逝胜智根中起，

&nbsp;&nbsp;&nbsp;&nbsp;观彼解脱器心已，&nbsp;&nbsp;&nbsp;&nbsp;知行慧者为说法。

&nbsp;&nbsp;&nbsp;&nbsp;若人诸根能发起，&nbsp;&nbsp;&nbsp;&nbsp;至极相续微烦恼，

&nbsp;&nbsp;&nbsp;&nbsp;善达彼人所有根，&nbsp;&nbsp;&nbsp;&nbsp;知行随顺为说法。

&nbsp;&nbsp;&nbsp;&nbsp;若诸丈夫有善根，&nbsp;&nbsp;&nbsp;&nbsp;随勤信欲广开示，

&nbsp;&nbsp;&nbsp;&nbsp;又随根行相差别，&nbsp;&nbsp;&nbsp;&nbsp;说诸胜义定慧等。

&nbsp;&nbsp;&nbsp;&nbsp;若人发起于信欲，&nbsp;&nbsp;&nbsp;&nbsp;慧者随根说净道，

&nbsp;&nbsp;&nbsp;&nbsp;知彼所行众行已，&nbsp;&nbsp;&nbsp;&nbsp;为说胜法超诸苦。

&nbsp;&nbsp;&nbsp;&nbsp;有定住佛菩提根，&nbsp;&nbsp;&nbsp;&nbsp;迷倒误转声闻智，

&nbsp;&nbsp;&nbsp;&nbsp;为说大乘成正觉，&nbsp;&nbsp;&nbsp;&nbsp;此佛难伏第五力。

“舍利子，是名如来第五种种根智力。由成就此力故，如来于大众中正师子吼，自称：‘我处大仙尊位，能转梵轮；一切世间沙门、婆罗门，及天魔梵，不能如法而转。’

“复次，舍利子，云何如来遍趣诸行智力？舍利子，如来应正等觉以无上智力故，如实了知遍行诸行。舍利子，如是等相，云何了知？谓能了知有情性等，正定之性、不正定性及邪定性。舍利子，云何名为正定之性？谓由因力先世方便，开智利根之所生故。若诸如来为彼说法，若不说法，如来如实知彼有情前世因果堪任法器，随应说法令速解脱。舍利子，云何名为不定之性？由外缘力而成熟相。若得如法教授教诫，可得解脱；不得如法教授教诫，不得解脱。如来为说随顺缘因相应之法，彼诸有情闻正法已，如理修行证解脱果。为如是等得义利故，诸佛世尊出兴于世。舍利子，云何名为邪定之性？谓有情性，烦恼所蔽不修净业，识性薄弱，愚痴深厚，住邪见网，非正法器。若使如来为彼说法，若不说法，终不堪任证于解脱。如来如实知彼有情非法器已而便舍置。是故，舍利子，诸菩萨摩诃萨，愍此有情作利益故，被弘誓铠，入邪见军教化摧伏。又舍利子，如来如实了知三种贪行，或净美相起于贪行，或爱恋相起于贪行，或先世因起于贪行。又能了知三种瞋行，或损害相起于瞋行，委练观察起于瞋行，先世随眠起于瞋行。又观了知三种痴行，或有痴行因无明生，或有痴行因妄有身见生，或有痴行因疑而生。如是一切，如来如实皆能了知。

“复次，舍利子，如来如实了知诸行。苦乐二行俱能速通，诸根利故；苦乐二行俱是迟通，诸根钝故。又如实知，迟行迟通舍所缘故，迟行速通道不息故，速行迟通勇决进故，速行速通非彼性故。又如实知，或有诸行简择力满，非修习力；或有诸行修习力满，非简择力；或有诸行简择、修习二力俱满；或有诸行简择、修习力俱不满。如是诸相，如来如实皆能了知。又如实知，或有诸行信欲具足，非方便具足；或有诸行方便具足，信欲不具足；或有诸行信欲、方便俱不具足；或有诸行信欲、方便二俱具足。如是一切皆能了知。又如实知，或有诸行身业清净，非由语心；或有诸行语业清净，非由身心；或有诸行心业清净，非由身语；或有诸行非身语心；或有诸行由身语心，而得清净。舍利子，如是乃至一切有情所有诸行，或因流转，或因不流转，或因流转及不流转，如来以无碍智见故，于如是等一切处转。如是，舍利子，如来遍教行智力，不可思议，无边无际，与虚空等。诸菩萨摩诃萨闻是智力，不可思议如虚空已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“善逝如实了诸行，&nbsp;&nbsp;&nbsp;&nbsp;能知定因有情性，

&nbsp;&nbsp;&nbsp;&nbsp;又知不定成熟相，&nbsp;&nbsp;&nbsp;&nbsp;及诸根因相应法。

&nbsp;&nbsp;&nbsp;&nbsp;诸行三种贪相应，&nbsp;&nbsp;&nbsp;&nbsp;及与三种瞋痴合，

&nbsp;&nbsp;&nbsp;&nbsp;无边广惑相应行，&nbsp;&nbsp;&nbsp;&nbsp;缘因大师如实知。

&nbsp;&nbsp;&nbsp;&nbsp;诸有苦行而根利，&nbsp;&nbsp;&nbsp;&nbsp;及有此行而钝根，

&nbsp;&nbsp;&nbsp;&nbsp;诸有乐行根利钝，&nbsp;&nbsp;&nbsp;&nbsp;世大依怙如实知。

&nbsp;&nbsp;&nbsp;&nbsp;诸有钝行及钝修，&nbsp;&nbsp;&nbsp;&nbsp;或复行钝而修利，

&nbsp;&nbsp;&nbsp;&nbsp;或复行速而修迟，&nbsp;&nbsp;&nbsp;&nbsp;或有俱速非彼性。

&nbsp;&nbsp;&nbsp;&nbsp;或有诸行简择生，&nbsp;&nbsp;&nbsp;&nbsp;不由修习道力起，

&nbsp;&nbsp;&nbsp;&nbsp;或修习生非简择，&nbsp;&nbsp;&nbsp;&nbsp;俱生别异共相应。

&nbsp;&nbsp;&nbsp;&nbsp;或有诸行信欲转，&nbsp;&nbsp;&nbsp;&nbsp;清净而非方便净，

&nbsp;&nbsp;&nbsp;&nbsp;或有返此俱不俱，&nbsp;&nbsp;&nbsp;&nbsp;佛遍智者皆明了。

&nbsp;&nbsp;&nbsp;&nbsp;复有净修于身业，&nbsp;&nbsp;&nbsp;&nbsp;非语非心业清净，

&nbsp;&nbsp;&nbsp;&nbsp;或复语净及身净，&nbsp;&nbsp;&nbsp;&nbsp;而彼心体非清净。

&nbsp;&nbsp;&nbsp;&nbsp;或有内心常清净，&nbsp;&nbsp;&nbsp;&nbsp;身语二业非清净，

&nbsp;&nbsp;&nbsp;&nbsp;或复语净及心净，&nbsp;&nbsp;&nbsp;&nbsp;而彼身业未尝净。

&nbsp;&nbsp;&nbsp;&nbsp;或身语心净不净，&nbsp;&nbsp;&nbsp;&nbsp;诸行流转及寂灭，

&nbsp;&nbsp;&nbsp;&nbsp;遍智见者如实知，&nbsp;&nbsp;&nbsp;&nbsp;是为如来第六力。

“舍利子，是名如来第六遍趣行智力。由此力故，如来自称处仙尊位，转大梵轮，乃至无有如法转者。

“复次，舍利子，云何如来静虑、解脱、三摩地、三摩钵底发起杂染清净智力？舍利子，如来应正等觉，以无上智力故，如实了知若自若他，一切静虑、解脱、三摩地，及三摩钵底，发起杂染清净之法。舍利子，如是等相，云何知耶？谓如实知，由因由缘，一切有情能令杂染；又如实知，由因缘故，一切有情能令清净。舍利子，何因何缘能令杂染？舍利子，由不称理作意为因，无明为缘，令诸有情发起杂染。如是无明为因，诸行为缘；诸行为因，识为其缘；以识为因，名色为缘；名色为因，六处为缘；六处为因，诸触为缘；诸触为因，受为其缘；以受为因，爱为其缘；以爱为因，取为其缘；以取为因，有为其缘；以有为因，生为其缘；以生为因，老死为缘；烦恼为因，诸业为缘；诸见为因，爱为其缘；随眠为因，诸缠为缘。舍利子，由如此等诸因缘故，令诸有情发起杂染。如是等相，是亦如来如实了知。舍利子，何因何缘能令清净？舍利子，有二因、二缘，能令一切有情清净，所谓由他顺音，及由内自如理作意；又奢摩他缘于一境，及毗钵舍那善巧方便。复有二因、二缘能令清净，谓不来智及不去智。复有二因、二缘能令清净，谓无生观及证正定。复有二因、二缘能令清净，谓行具足及明无明解脱作证。复有二因、二缘能令清净，谓修解脱门及性解脱智。复有二因、二缘能令清净，谓随觉谛及随得谛。舍利子，如是诸因诸缘，能令一切有情清净，是亦如来如实了知。

“复次，舍利子，如来如实知诸有情杂染境界，知诸有情清净境界。或有杂染境界入于清净境界，或有清净境界入于杂染境界，如是皆由如实观故；或有杂染境界入于杂染境界，或有清净境界入于清净境界，如是皆由增上慢执故。如来于中，如实智转。又舍利子，如来以如实知，于诸静虑超越间杂差别中转，所谓离欲恶不善法，有寻有伺离生喜乐，具足安止最初静虑。如来安住初静虑已从灭定出，如是乃至入灭定已从初静虑出。又舍利子，如来以如实知，于八解脱或顺次入，或复逆入，或顺逆入，或间杂入。舍利子，如是解脱，何等为八？谓有色观诸色，是初解脱；内无色想，外观诸色，是第二解脱；于净解脱或于净性起于净解，是第三解脱；虚空想处定，是第四解脱；识想处定，是第五解脱；无所有处定，是第六解脱；非有想非无想处定，是第七解脱；若想受灭，是第八解脱。又舍利子，如来以如实智，或安住一三摩地中，而复示现余三摩地及三摩钵底，又复示现种种观解，而诸如来于诸等持未曾混乱。又舍利子，诸佛如来不缘三摩地故，入于三摩地；或依一三摩地故，成就一切余三摩地；或不起一三摩地，而能遍入诸三摩地。又诸如来心常住定无展转缘，又诸如来无不定心而可得者。诸佛如来住定深妙，无有能观如来所得三摩地者。舍利子，声闻所得三摩地，为独觉三摩地之所映夺；独觉所得三摩地，为诸菩萨三摩地之所映夺；菩萨所得三摩地，为诸佛三摩地之所映夺。如来所得三摩地，无映夺者。何以故？以诸如来无映夺智常现转故。舍利子，如来如实了知，如是教授，如是教诫，而能发起声闻、独觉诸三摩地；又以如是教授教诫，而能发起诸菩萨等妙三摩地。诸佛如来如实知已，便作如是教授教诫。舍利子，如来静虑、解脱、三摩地、三摩钵底、杂染清净发起智力，不可思议，无边无际，与虚空等。若有欲求如来定力边际者，不异有人求空边际。舍利子，诸菩萨摩诃萨闻是诸定智力，不可思议如虚空已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“由此有情兴杂染，&nbsp;&nbsp;&nbsp;&nbsp;由此有情得清净，

&nbsp;&nbsp;&nbsp;&nbsp;大雄如是了知已，&nbsp;&nbsp;&nbsp;&nbsp;广为宣扬微妙法。

&nbsp;&nbsp;&nbsp;&nbsp;由彼违理作意因，&nbsp;&nbsp;&nbsp;&nbsp;无明为缘生杂染，

&nbsp;&nbsp;&nbsp;&nbsp;复因无明诸行缘，&nbsp;&nbsp;&nbsp;&nbsp;乃至展转生诸苦。

&nbsp;&nbsp;&nbsp;&nbsp;违理作意及无明，&nbsp;&nbsp;&nbsp;&nbsp;为彼有支生根本，

&nbsp;&nbsp;&nbsp;&nbsp;诸佛如实了知已，&nbsp;&nbsp;&nbsp;&nbsp;随其所应宣妙法。

&nbsp;&nbsp;&nbsp;&nbsp;一切杂染之根本，&nbsp;&nbsp;&nbsp;&nbsp;所谓业行及无明，

&nbsp;&nbsp;&nbsp;&nbsp;复从此缘生诸识，&nbsp;&nbsp;&nbsp;&nbsp;如是展转兴诸苦。

&nbsp;&nbsp;&nbsp;&nbsp;由彼所说随顺音，&nbsp;&nbsp;&nbsp;&nbsp;及由内怀如理观，

&nbsp;&nbsp;&nbsp;&nbsp;如斯二因二缘故，&nbsp;&nbsp;&nbsp;&nbsp;一切含灵证清净。

&nbsp;&nbsp;&nbsp;&nbsp;由奢摩他如理因，&nbsp;&nbsp;&nbsp;&nbsp;及由毗钵舍那缘，

&nbsp;&nbsp;&nbsp;&nbsp;如是含灵证解脱，&nbsp;&nbsp;&nbsp;&nbsp;大师如实皆能了。

&nbsp;&nbsp;&nbsp;&nbsp;行者安住净尸罗，&nbsp;&nbsp;&nbsp;&nbsp;观察诸法皆空寂，

&nbsp;&nbsp;&nbsp;&nbsp;已善修习解脱门，&nbsp;&nbsp;&nbsp;&nbsp;远离诸有迫迮苦。

&nbsp;&nbsp;&nbsp;&nbsp;此皆诸佛如实知，&nbsp;&nbsp;&nbsp;&nbsp;一切有情清净行，

&nbsp;&nbsp;&nbsp;&nbsp;空无相愿解脱门，&nbsp;&nbsp;&nbsp;&nbsp;善逝随根而显示。

&nbsp;&nbsp;&nbsp;&nbsp;独觉最胜及声闻，&nbsp;&nbsp;&nbsp;&nbsp;顺逆履游诸静虑，

&nbsp;&nbsp;&nbsp;&nbsp;如来宣示彼所证，&nbsp;&nbsp;&nbsp;&nbsp;如有毒刺及怨仇。

&nbsp;&nbsp;&nbsp;&nbsp;诸佛所证定解脱，&nbsp;&nbsp;&nbsp;&nbsp;究竟无怨无毒刺，

&nbsp;&nbsp;&nbsp;&nbsp;当知第七如来力，&nbsp;&nbsp;&nbsp;&nbsp;不为异证所摧伏。

“舍利子，是名如来第七诸定智力。由得此力故，如来自称处仙尊位，转大梵轮，乃至无有如法转者。

“复次，舍利子，云何如来宿住随念作证智力？舍利子，如来应正等觉，以无上智力故，随所忆念如实了知。舍利子，如来如是如实了知，若自若他一切有情无量宿住，或念一生、十生、百生、千生，乃至无量拘胝那庾多百千生，悉皆随念而能知之。又随念知劫坏劫成，或劫成坏，或无量劫坏，无量劫成，无量劫成坏。或复随念百拘胝劫，乃至无量百千拘胝那庾多劫，皆能了知。又能随念我于先世曾彼彼处，如是名，如是姓，如是种类，如是饮食，如是色，如是相，如是形貌，如是寿量，如是久住，如是苦乐；我于彼彼处终，生彼彼处，复于彼彼处终，来生此处。如是若自若他并诸形相，处所流类，无量宿住，悉能随念而并知之。又舍利子，如来如实了知，一切有情随其往因，以此因故，如是有情来生于此；知此因已，随应说法。又能了知一切有情，于过去世诸心相续，此心无间缘如是境如是心生，由是所缘不具足故如是心灭。如是一切，如来如实随念了知。又舍利子，若一有情心生展转，从如是心无间次第如是相续，于如殑伽沙劫种种言说不能令尽。如一有情心相如是，一切有情其心亦尔，如来随彼所有一切心相，随念悉能如实了知。又舍利子，如来依诸有情诸心，展转尽于后际，拘胝劫数说不能尽，而如来智亦无有尽。

“复次，舍利子，如来宿住随念作证智力，不可思议，无有等者，无等等者，无量无数，不可宣说，又不可说有边尽际。舍利子，如来以佛神力，加诸有情令念宿住，而告之曰：‘汝今应念于过去世，已种如是诸善法根。或于佛所、或声闻所、或独觉所、或于正法种诸善根，如是善根，悉当忆念。’彼诸有情以如来力随念皆知。舍利子，如是如来以佛神力加彼有情，令知宿住无量善根所缘境已，如其所应而为说法。舍利子，若诸有情，于阿耨多罗三藐三菩提得不退转，随其欲解而求出离，或依声闻乘，或依独觉乘，或发阿耨多罗三藐三菩提心者，如是如来随念智力如实了知。如是，舍利子，如来宿住随念作证智力，不可思议，无量无数，无有边际，与虚空等。诸有欲求如来宿住随念边际者，不异有人求空边际。舍利子，诸菩萨摩诃萨闻是宿住智力，不可思议如虚空已，信受谛奉，无惑无疑，乃至踊跃欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“不思那庾拘胝劫，&nbsp;&nbsp;&nbsp;&nbsp;照世明灯悉随念，

&nbsp;&nbsp;&nbsp;&nbsp;亦念过往自他生，&nbsp;&nbsp;&nbsp;&nbsp;如观掌内五庵果。

&nbsp;&nbsp;&nbsp;&nbsp;随念名姓色分别，&nbsp;&nbsp;&nbsp;&nbsp;住寿命尽诸生趣，

&nbsp;&nbsp;&nbsp;&nbsp;含灵具足如是因，&nbsp;&nbsp;&nbsp;&nbsp;知时如应为说法。

&nbsp;&nbsp;&nbsp;&nbsp;诸过去世无边际，&nbsp;&nbsp;&nbsp;&nbsp;众生所有心心法，

&nbsp;&nbsp;&nbsp;&nbsp;是心无间是心生，&nbsp;&nbsp;&nbsp;&nbsp;最胜大智皆能了。

&nbsp;&nbsp;&nbsp;&nbsp;善逝了知一有情，&nbsp;&nbsp;&nbsp;&nbsp;过往无间心相续，

&nbsp;&nbsp;&nbsp;&nbsp;如殑伽沙拘胝劫，&nbsp;&nbsp;&nbsp;&nbsp;不能说尽其边际。

&nbsp;&nbsp;&nbsp;&nbsp;乃至后际拘胝劫，&nbsp;&nbsp;&nbsp;&nbsp;演诸含灵往所行，

&nbsp;&nbsp;&nbsp;&nbsp;而不与等智无尽，&nbsp;&nbsp;&nbsp;&nbsp;是名诸佛智海量。

&nbsp;&nbsp;&nbsp;&nbsp;一切有情善信欲，&nbsp;&nbsp;&nbsp;&nbsp;已曾供养诸世尊，

&nbsp;&nbsp;&nbsp;&nbsp;佛威神力所加被，&nbsp;&nbsp;&nbsp;&nbsp;令缘过去修净行。

&nbsp;&nbsp;&nbsp;&nbsp;大师随念彼所受，&nbsp;&nbsp;&nbsp;&nbsp;过去曾修诸福行，

&nbsp;&nbsp;&nbsp;&nbsp;念彼所住三乘智，&nbsp;&nbsp;&nbsp;&nbsp;不退解脱所依处。

&nbsp;&nbsp;&nbsp;&nbsp;善逝称往无边智，&nbsp;&nbsp;&nbsp;&nbsp;诸有情界难思议，

&nbsp;&nbsp;&nbsp;&nbsp;无边名称第八力，&nbsp;&nbsp;&nbsp;&nbsp;最胜长子能信受。

“舍利子，是名如来第八宿住智力。由得是力故，如来自称处仙尊位，转大梵轮，乃至不能如法而转。

“复次，舍利子，云何如来天眼通作证智力？舍利子，如来应正等觉，以无上智力，清净天眼超过于人，观诸有情死此生彼、若劣若胜、好色恶色，如其习业或往善趣、或往恶趣。如是等相，如来明见如实了知。又能如实知，诸含灵所造业行：如是有情成就身恶行，成就语恶行，成就意恶行，诽谤贤圣，起诸邪见；彼乘如是邪见业受因故，身坏命终堕诸恶趣，或生地狱、或生畜生、或生鬼趣。如来又知如是有情，成就身妙行，成就语妙行，成就意妙行，不谤贤圣，修行正见；彼乘如是正见业受因故，身坏命终往诸善趣，若生天上乐世界中。又复如来以净天眼观于十方，不可宣说过殑伽沙数，尽虚空际穷法界量，诸佛世界种种相状。或复现见诸佛刹土有洞燃者，或见刹土有正坏者，或见刹土有正成者。又复现见一切含识死时生时。或复现见诸大菩萨从睹史多天降神母胎，或复现见出母胎者，或观诸方各行七步，或复现见入处内宫，或见出家现修苦行，或见诸佛悟大菩提，或复现见转大法轮，或复现见舍诸寿行入大涅槃。或复现见诸声闻众一切毕竟入般涅槃，或复现见一切独觉示诸神通报净施福而涅槃者。又诸有情非可现见，而为如来天眼所见，亦非彼外五通仙眼之所能见，亦非声闻、独觉、菩萨等眼之所能见，彼一切如来天眼悉能现见。如是非所现见微细众生如车轮量，如来以天眼观之，多于三千大千世界所有人天。如是一切无量无边不可思议，如来悉能如实明见。舍利子，如来以净天眼观察一切无量佛土诸含灵性，何等众生是如来化，何等众生见如来已方调伏者，如来尔时随应利见，即于前住令彼悟解，非余众生之所能知。如是，舍利子，如来天眼随念作证智力，不可思议，无有边际，与虚空等。诸有欲求如来天眼智力边际者，不异有人求空边际。舍利子，诸菩萨摩诃萨闻如是力，不可思议如虚空已，信受谛奉，乃至发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“善逝天眼净无垢，&nbsp;&nbsp;&nbsp;&nbsp;净业修治无量劫，

&nbsp;&nbsp;&nbsp;&nbsp;最胜由是观十方，&nbsp;&nbsp;&nbsp;&nbsp;无垢难思诸佛土。

&nbsp;&nbsp;&nbsp;&nbsp;或坏或成或成坏，&nbsp;&nbsp;&nbsp;&nbsp;乃至起住火洞燃，

&nbsp;&nbsp;&nbsp;&nbsp;或有佛住或无佛，&nbsp;&nbsp;&nbsp;&nbsp;自然尊眼悉能见。

&nbsp;&nbsp;&nbsp;&nbsp;有情性广难思议，&nbsp;&nbsp;&nbsp;&nbsp;乃至有色及无色，

&nbsp;&nbsp;&nbsp;&nbsp;若堕恶趣善趣生，&nbsp;&nbsp;&nbsp;&nbsp;自然尊眼悉能见。

&nbsp;&nbsp;&nbsp;&nbsp;或多拘胝佛现在，&nbsp;&nbsp;&nbsp;&nbsp;或现如来入涅槃，

&nbsp;&nbsp;&nbsp;&nbsp;并及缘觉若声闻，&nbsp;&nbsp;&nbsp;&nbsp;自然尊眼悉能见。

&nbsp;&nbsp;&nbsp;&nbsp;或为利生诸菩萨，&nbsp;&nbsp;&nbsp;&nbsp;或行近妙菩提行，

&nbsp;&nbsp;&nbsp;&nbsp;住诸如来无障处，&nbsp;&nbsp;&nbsp;&nbsp;自然导师皆能见。

&nbsp;&nbsp;&nbsp;&nbsp;善逝如是眼无垢，&nbsp;&nbsp;&nbsp;&nbsp;能见极细诸众生，

&nbsp;&nbsp;&nbsp;&nbsp;第九眼力不思议，&nbsp;&nbsp;&nbsp;&nbsp;最胜聪慧了能信。

“舍利子，是名如来第九天眼智力。由此力故，自称我处大仙尊位，转大梵轮，乃至一切世间不能如法而转。

“复次，舍利子，云何如来流尽作证智力？舍利子，如来应正等觉，以无上智力如实了知，为尽诸流无流，心解脱、慧解脱、自然通慧，作证具足而住，如实了知，我生已尽，梵行已立，所作已办，不受后有。舍利子，如来流尽智力，清净无垢光洁圆照，永断一切相续习气。诸声闻乘虽复流尽，唯能断除少分习气；诸独觉乘虽复流尽，亦能断除少分习气，而远离大悲及诸才辩；唯有如来诸流永尽，具一切种微妙佛法，断除一切相续习气，大悲所摄，无畏才辩之所观察，一切世间诸有含识不能映夺，一刹那心而常具足相应无异。何以故？由如来无业、无烦恼、无忘失威仪诸习气故。舍利子，譬如清净虚空，不与一切烟尘云雾而共住止；如是如来流尽智力，不与一切烦恼习气而共住也。舍利子，诸佛如来住如是等流尽智已，复能为彼有流有取一切众生说流尽法，及说永断一切取法。一切众生诸流诸取，皆从虚妄遍分别起；如来如实观察是已，欲令一切不复起故，如其所应，以诸譬喻而为说法，令如实知诸流虚妄。由知是已，不取诸法；由不取故，则能毕竟入般涅槃。又舍利子，如来如实了知一切有情诸流起灭、诸流趣行，如是知已，为诸有情如应说法。如是，舍利子，如来流尽作证智力，不可思议，无有边际，与虚空等。若有欲求如来流尽智力边际者，不异有人求于空际。舍利子，诸菩萨摩诃萨闻如来流尽作证智力，不可思议如虚空已，信受谛奉，心虑清净，无惑无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“导师流尽智无垢，&nbsp;&nbsp;&nbsp;&nbsp;无量广大净无障，

&nbsp;&nbsp;&nbsp;&nbsp;由成如是第十力，&nbsp;&nbsp;&nbsp;&nbsp;故说寂静妙菩提。

&nbsp;&nbsp;&nbsp;&nbsp;诸声闻乘流尽智，&nbsp;&nbsp;&nbsp;&nbsp;有量习气随系缚，

&nbsp;&nbsp;&nbsp;&nbsp;人中最胜大导师，&nbsp;&nbsp;&nbsp;&nbsp;无量结习同灰烬。

&nbsp;&nbsp;&nbsp;&nbsp;有证缘觉菩提者，&nbsp;&nbsp;&nbsp;&nbsp;远离大悲才与辩，

&nbsp;&nbsp;&nbsp;&nbsp;唯薄伽梵诸流尽，&nbsp;&nbsp;&nbsp;&nbsp;大悲才辩无有量。

&nbsp;&nbsp;&nbsp;&nbsp;诸佛安住流尽智，&nbsp;&nbsp;&nbsp;&nbsp;了知众生流取相，

&nbsp;&nbsp;&nbsp;&nbsp;皆从虚妄诸法生，&nbsp;&nbsp;&nbsp;&nbsp;彼未解斯真理趣。

&nbsp;&nbsp;&nbsp;&nbsp;如来起悲为敷演，&nbsp;&nbsp;&nbsp;&nbsp;无常不净无我法，

&nbsp;&nbsp;&nbsp;&nbsp;彼观诸法空无性，&nbsp;&nbsp;&nbsp;&nbsp;当证如来寂静地。

&nbsp;&nbsp;&nbsp;&nbsp;无我无寿无数取，&nbsp;&nbsp;&nbsp;&nbsp;无人摩纳作受者，

&nbsp;&nbsp;&nbsp;&nbsp;虚妄遍入诸法中，&nbsp;&nbsp;&nbsp;&nbsp;起大悲心说令脱。

&nbsp;&nbsp;&nbsp;&nbsp;善逝慈悲无厌倦，&nbsp;&nbsp;&nbsp;&nbsp;真智常流无忘失，

&nbsp;&nbsp;&nbsp;&nbsp;由是最胜恒方便，&nbsp;&nbsp;&nbsp;&nbsp;为利众生开妙法。

&nbsp;&nbsp;&nbsp;&nbsp;能伏他论第十力，&nbsp;&nbsp;&nbsp;&nbsp;无有边际等虚空，

&nbsp;&nbsp;&nbsp;&nbsp;世尊常住十力故，&nbsp;&nbsp;&nbsp;&nbsp;无等法轮恒转世。

“舍利子，是名如来第十流尽智力。由成就此力故，如来应正等觉，自称：‘我处大仙尊位，于大众中正师子吼，转大梵轮；一切世间沙门、婆罗门，诸天魔梵，不能如法而转。’

“如是，舍利子，诸菩萨摩诃萨，由闻如来功德不可思议故，于如来十力信受谛奉，心虑清净，无惑无疑，倍复踊跃，深生欢喜，发希奇想。”

## 大宝积经卷第三十九 

### 菩萨藏会第十二之五如来不思议性品第四之三

尔时，佛告舍利子：“云何菩萨摩诃萨，于如来不思议无畏，信受谛奉，心志清净，无惑无疑，倍复踊跃，深生欢喜，发希奇想？

“舍利子，如来应正等觉，有四种不思议无畏。由成就是四无畏故，如来应正等觉，于大众中自称：‘我处大仙尊位，正师子吼，转大梵轮；一切世间沙门、婆罗门，诸天魔梵，不能如法而转。’舍利子，何等名为四无所畏？

“舍利子，如来应正等觉成就无上智力故，于大众中自称：‘我是正等觉者。’此中诸天世间，不见有能于如来前立如是论：‘汝于此法非正等觉。’舍利子，云何如来名正等觉？舍利子，如来能于一切诸法，平等正觉无非平等。若凡夫法、若诸圣法、若诸佛法、若诸学法、若无学法、若独觉法、若菩萨法，平等平等；若世间法、若出世间法，若有罪无罪，有流无流，有为无为，如是等一切诸法，如来悉能平等正觉，是故名为正等觉者。舍利子，云何名为平等之性？舍利子，诸见自体与彼空性其性平等，诸相自体与彼无相其性平等，三界自体与彼无愿其性平等，生法自体与彼无生其性平等，诸行自体与彼无行其性平等，起法自体与彼不起其性平等，贪性自体与彼无贪其性平等，三世自体与彼真如其性平等，无明有爱自体与明解脱其性平等，生死流转自体与彼寂静涅槃其性平等。如是，舍利子，如来能于一切诸法平等正觉，是故如来名正等觉。

“复次，舍利子，此如来无畏不可思议，又以大悲而为方便。真如平等，真性如性、非不如性、不变异性、无覆藏性、无怖畏性、无退屈性、无违诤性，由如是故光显大众，能令悦豫，遍身怡适，心生净信，踊跃欢喜。舍利子，世间众生无有能于如来无畏起违诤者。何以故？由如来无畏不可为诤故。如性平等处法界性，流布遍满诸世界中无能违害。舍利子，如如来无畏，于一切甚深微细杂可知法，能正等觉。如是如来安住大悲，种种言音，种种法门，为彼有情开示妙法。若能依此修远离行，速尽苦际。若诸含识，实非大师自称大师，非正等觉称正等觉，以如来不思议无畏故悉皆映夺，令彼众生傲慢摧碎逃迸远避。舍利子，如来无畏，不可思议，无边无际，譬如虚空。若有欲求如来无畏边际者，不异有人求空边际。舍利子，诸菩萨摩诃萨闻如来说是不思议无畏已，信受谛奉，清净无疑，欢喜踊跃，发希奇想。舍利子，是名第一正等觉无畏。由如来成就此无畏故，于大众中，正师子吼，转大梵轮，乃至一切世间所不能转。

“复次，舍利子，如来应正等觉，成就无上智力故，于大众中自称：‘我今诸流已尽。’此中诸天世间，无能于如来前如法立论：‘汝有如是诸流未尽。’舍利子，云何如来流尽之性？舍利子，如来于欲流中心善解脱，永断一切贪行习气故；如来于有流中心善解脱，永断一切瞋行习气故；如来于无明流中心善解脱，永断一切痴行习气故；如来于见流中心善解脱，永断一切烦恼行习气故。以是因缘故说，如来诸流已尽。舍利子，如是说法，依世俗故，非为胜义。于胜义中，无有一法住圣智前，可遍知、可永断、可修习、可作证者。何以故？舍利子，所言尽者，未尝不尽，性究竟尽，不由对治说名为尽。如实性尽，如实性尽故无法可尽，无法可尽故即是无为，以无为故无生无灭，亦无有住。是故说言如来出世、若不出世，常住法性，常住法界。即于其中圣智慧转，虽如是转，无转无还。舍利子，由是法门故无有诸流，亦无流尽而可得者。如是如来住大悲已，为诸有情说流尽法。

“复次，舍利子，如来无畏不可思议，复以大悲而为方便。真如平等，真性如性、非不如性、不变异性、无覆藏性、无怖畏性、无退屈性、无违诤性，由如是故光显大众，能令悦豫，遍身怡适，心生净信，欢喜踊跃。舍利子，世间众生无有能于如来无畏起违诤者。何以故？由如来无畏不可为诤故。真如平等处法界性，流布遍满诸世界中无能违害，如是不可思议、无量无数、无有边际妙法成就。由如来大悲熏心，为诸众生说流尽法，欲令永断彼诸流故。舍利子，如来无畏，不可思议，无边无际，譬如虚空。若有欲求如来无畏边际者，不异有人求空边际。舍利子，是诸菩萨摩诃萨，闻如来说是不思议无畏已，信受谛奉，清净无疑，乃至发希奇想。舍利子，是名第二流尽无畏。由成就此无畏故，如来于大众中，正师子吼，自称我处大仙尊位，转大梵轮，乃至一切世间所不能转。

“复次，舍利子，如来应正等觉，成就无上智力故，于大众中唱如是言：‘我说障法决定能障。’此中诸天世间，无能于如来前如法立论：‘汝说如是障法不能为障。’舍利子，云何名为能障碍法？舍利子，谓有一法能为障碍。何等一法？谓心不清净。复有二法能为障碍，谓无惭、无愧。复有三法能为障碍，谓身恶行、语恶行、意恶行。复有四法能为障碍，由贪欲故行所不行，由瞋恚故行所不行，由愚痴故行所不行，由怖畏故行所不行。复有五法能为障碍，谓杀生、不与取、欲邪行、妄语、饮酒。复有六法能为障碍，谓不恭敬佛菩提，不恭敬法，不恭敬僧，不恭敬律仪，不恭敬三摩地，不恭敬建立施设。复有七法能为障碍，谓慢、胜慢、胜上慢、增上慢、邪慢、下慢、我慢。复有八法能为障碍。何等为八？谓邪见、邪思、邪语、邪业、邪命、邪勤、邪念、邪三摩地。复有九法能为障碍。何等为九？谓于我身去来今世作不饶益生恼害事，于我所爱去来今世作不饶益生恼害事，我所不爱于去来今而作饶益生恼害事。复有十法能为障碍，谓十不善道。是故略说，是十种法能为障碍。为欲止息寂静，永断如是障碍法故，如来为诸有情敷演正法。舍利子，乃至一切违罪作意相应诸结，若由诸法住爱味观，颠倒相应违背出离，爱见执著于有味著，有所依事身语意业。彼一切相，如来了知皆是障碍；既了知已，如实说为能障碍法。

“复次，舍利子，此如来无畏不可思议，以大悲为方便。真如平等，真性如性、非不如性、无变异性、无覆藏性、无怖畏性、无退屈性、无违诤性，由如是故光显大众，能令悦豫，遍身怡适，心生净信，踊跃欢喜。舍利子，世间众生无有能于如来无畏起违诤者。何以故？由如来无畏不可为诤故。如性平等处法界性，流布遍满诸世界中无能违害，如是无量无数、不可思议、无与等者、不可宣说妙法成就。而如来大悲熏心，为诸有情说障碍法，欲令止息寂静，永断彼障法故。舍利子，如来无畏，不可思议，无边无际，譬如虚空。若有欲求如来无畏边际者，不异有人求于空际。舍利子，是诸菩萨摩诃萨，闻如来说是不思议无畏，如虚空已，信受谛奉，清净无疑，乃至发希奇想。舍利子，是名第三说障法无畏。由如来成就此无畏故，于大众中正师子吼，转大梵轮，乃至一切世间所不能转。

“复次，舍利子，如来应正等觉，成就无上智力故，于大众中唱如是言：‘我说圣出离所修，能正尽苦道。若诸有情修习此道，必定出离。’此中诸天世间，无能于如来前如法立论：‘汝所说道不能出离。’舍利子，云何名为圣出离道？舍利子，所谓一正趣道，能令众生毕竟清净。复有二法，能令众生毕竟出离，谓奢摩他及毗钵舍那。复有三法能令出离，谓空、无相、无愿解脱之门。复有四法能令出离，谓缘身生念、缘受生念、缘心生念、缘法生念。复有五法能令出离，谓信根、勤根、念根、三摩地根、慧根。复有六法能令出离，谓念佛、念法、念僧、念戒、念舍、念天。复有七法能令出离，所谓念等觉支、择法等觉支、勤等觉支、喜等觉支、安息等觉支、三摩地等觉支、舍等觉支。复有八法能令出离，所谓圣八支道，正见、正思惟、正语、正业、正命、正勤、正念、正三摩地。复有九种悦根本法能令出离，所谓悦喜安息乐三摩地如实智见厌及离欲解脱。复有十法能令出离，谓十善业道。如是如来为诸有情如实开示离圣出行。舍利子，乃至一切所有正善菩提分法，或戒聚相应，或三摩地聚、慧聚、解脱聚、解脱智见聚相应，或圣谛相应，如是名为能出离行。又舍利子，能出离者，所谓正行。言正行者，于此法中无有一法，若增若减，若来若去，若取若舍。何以故？非行正行者行一种觉。若能如实知见诸法皆不二性，是则名为圣出离行。

“舍利子，此如来无畏不可思议，以大悲为方便。真如平等，真性如性、非不知性、无变异性、无覆藏性、无怖畏性、无退屈性、无违诤性。由如是故光显大众，能令悦豫，遍身怡适，心生净信，踊跃欢喜。舍利子，世间众生无有能于如来无畏起违诤者。何以故？由如来无畏不可为诤故。如性平等处法界性，流布遍满诸世界中无能违害，如是圣出离行，无量无数、不可思议、无与等者、不可宣说妙法成就。而如来大悲熏心，为诸众生开示演说圣出离行。若有众生如实解了修行正道，必能出离，速尽诸苦。舍利子，如来无畏，无边无际，譬如虚空。若有欲求如来无畏边际者，不异有人求于空际。舍利子，诸菩萨摩诃萨闻是如来不思议无畏已，信受谛奉，清净无疑，乃至发希奇想。舍利子，是名第四说圣出离道无畏。由如来成就此无畏故，于大众中正师子吼，转大梵轮；一切世间沙门、婆罗门，诸天魔梵，不能如法而转。

“舍利子，如来如是四种无畏，无边无际，譬如虚空，一切众生不能得尽其边际者。诸菩萨摩诃萨闻如来如是不思议无畏，如虚空已，信受谛奉，清净无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“自然正觉悟，&nbsp;&nbsp;&nbsp;&nbsp;诸法平等性，

&nbsp;&nbsp;&nbsp;&nbsp;故遍见如来，&nbsp;&nbsp;&nbsp;&nbsp;说名正等觉。

&nbsp;&nbsp;&nbsp;&nbsp;若诸凡夫法，&nbsp;&nbsp;&nbsp;&nbsp;及学无学法，

&nbsp;&nbsp;&nbsp;&nbsp;最胜独觉法，&nbsp;&nbsp;&nbsp;&nbsp;佛法悉平等。

&nbsp;&nbsp;&nbsp;&nbsp;一切世间法，&nbsp;&nbsp;&nbsp;&nbsp;及诸出世法，

&nbsp;&nbsp;&nbsp;&nbsp;善不善不动，&nbsp;&nbsp;&nbsp;&nbsp;涅槃路平等。

&nbsp;&nbsp;&nbsp;&nbsp;若空若无相，&nbsp;&nbsp;&nbsp;&nbsp;若离诸愿乐，

&nbsp;&nbsp;&nbsp;&nbsp;无生无有为，&nbsp;&nbsp;&nbsp;&nbsp;悉见平等性。

&nbsp;&nbsp;&nbsp;&nbsp;觉平等性已，&nbsp;&nbsp;&nbsp;&nbsp;如所应宣说，

&nbsp;&nbsp;&nbsp;&nbsp;解脱诸有情，&nbsp;&nbsp;&nbsp;&nbsp;大牟尼无畏。

&nbsp;&nbsp;&nbsp;&nbsp;已解脱三有，&nbsp;&nbsp;&nbsp;&nbsp;复开示解脱，

&nbsp;&nbsp;&nbsp;&nbsp;诸人天圣尊，&nbsp;&nbsp;&nbsp;&nbsp;显第二无畏。

&nbsp;&nbsp;&nbsp;&nbsp;最胜觉障法，&nbsp;&nbsp;&nbsp;&nbsp;习不证解脱，

&nbsp;&nbsp;&nbsp;&nbsp;非清净下劣，&nbsp;&nbsp;&nbsp;&nbsp;不具诸羞愧。

&nbsp;&nbsp;&nbsp;&nbsp;未尝有身护，&nbsp;&nbsp;&nbsp;&nbsp;及以语意护，

&nbsp;&nbsp;&nbsp;&nbsp;贪瞋痴怖畏，&nbsp;&nbsp;&nbsp;&nbsp;害命损他财。

&nbsp;&nbsp;&nbsp;&nbsp;行邪欲妄语，&nbsp;&nbsp;&nbsp;&nbsp;饮酒不恭敬，

&nbsp;&nbsp;&nbsp;&nbsp;七慢八邪支，&nbsp;&nbsp;&nbsp;&nbsp;悉非解脱处。

&nbsp;&nbsp;&nbsp;&nbsp;九恼害多过，&nbsp;&nbsp;&nbsp;&nbsp;十不善业道，

&nbsp;&nbsp;&nbsp;&nbsp;不如理思惟，&nbsp;&nbsp;&nbsp;&nbsp;愚痴无解脱。

&nbsp;&nbsp;&nbsp;&nbsp;颠倒修诸行，&nbsp;&nbsp;&nbsp;&nbsp;执虚妄放逸，

&nbsp;&nbsp;&nbsp;&nbsp;佛知说障法，&nbsp;&nbsp;&nbsp;&nbsp;是第三无畏。

&nbsp;&nbsp;&nbsp;&nbsp;清净门无量，&nbsp;&nbsp;&nbsp;&nbsp;修习证菩提，

&nbsp;&nbsp;&nbsp;&nbsp;佛自然通达，&nbsp;&nbsp;&nbsp;&nbsp;说趣甘露法。

&nbsp;&nbsp;&nbsp;&nbsp;乃至诸所有，&nbsp;&nbsp;&nbsp;&nbsp;众多妙善法，

&nbsp;&nbsp;&nbsp;&nbsp;助清净菩提，&nbsp;&nbsp;&nbsp;&nbsp;最胜所称赞。

&nbsp;&nbsp;&nbsp;&nbsp;若善修习已，&nbsp;&nbsp;&nbsp;&nbsp;不证诸解脱，

&nbsp;&nbsp;&nbsp;&nbsp;必无有是处，&nbsp;&nbsp;&nbsp;&nbsp;十力者诚言。

&nbsp;&nbsp;&nbsp;&nbsp;若如理思惟，&nbsp;&nbsp;&nbsp;&nbsp;息广大烦恼，

&nbsp;&nbsp;&nbsp;&nbsp;观诸法平等，&nbsp;&nbsp;&nbsp;&nbsp;善修习圣行。

&nbsp;&nbsp;&nbsp;&nbsp;不执著诸相，&nbsp;&nbsp;&nbsp;&nbsp;是法及非法，

&nbsp;&nbsp;&nbsp;&nbsp;解脱诸忧怖，&nbsp;&nbsp;&nbsp;&nbsp;大净者所说。

&nbsp;&nbsp;&nbsp;&nbsp;善知种种法，&nbsp;&nbsp;&nbsp;&nbsp;虚廓如净空，

&nbsp;&nbsp;&nbsp;&nbsp;又如幻如梦，&nbsp;&nbsp;&nbsp;&nbsp;解脱诸有海。

&nbsp;&nbsp;&nbsp;&nbsp;若放逸造业，&nbsp;&nbsp;&nbsp;&nbsp;轮回诸有趣，

&nbsp;&nbsp;&nbsp;&nbsp;大悲愍众生，&nbsp;&nbsp;&nbsp;&nbsp;欲令证解脱。

&nbsp;&nbsp;&nbsp;&nbsp;十力牟尼尊，&nbsp;&nbsp;&nbsp;&nbsp;处生死化法，

&nbsp;&nbsp;&nbsp;&nbsp;是第四无畏，&nbsp;&nbsp;&nbsp;&nbsp;清净等虚空。

“如是，舍利子，是名如来不思议无畏。菩萨摩诃萨信受谛奉，清净无疑，乃至发希奇想。”

尔时，佛告舍利子：“云何菩萨摩诃萨，于如来不思议大悲，信受谛奉，乃至发希奇想？

“舍利子，诸佛如来大悲常转。何以故？诸佛如来不舍一切众生故，于一切时为成熟一切众生故，当知大悲常起不息。舍利子，此如来大悲，如是无量，如是不可思议，如是无等等，如是无边，如是不可说，如是猛利，如是久远。随诸众生乃至如来一切语业，于是大悲亦难宣说。何以故？犹如如来证得菩提，不可思议；如是如来于诸众生大悲发起，亦复如是不可思议。舍利子，云何如来证得菩提？舍利子，犹如来入如是无根无住故证得菩提。舍利子，何等为根？何等为住？有身为根，虚妄分别为住。如来于此二法平等解了，是故说言，犹如如来入无根无住故，证得阿耨多罗三藐三菩提。一切众生不能解了如是二法，如来于彼发起大悲：‘我今定当开示令其解了，如是无根无住法故。’

“复次，舍利子，夫菩提者，其性寂静。何等名为寂静二法？舍利子，于内为寂，于外为静。何以故？眼性是空，离我我所；如是耳鼻舌身意、意性是空，离我我所。若如是知，名之为寂。如实了知眼性空已，不趣于色；乃至如实了知意性空已，不趣于法。若如是知，名之为静。一切众生于此寂静二法不能解了，如来于彼发起大悲：‘我今定当开示令其解了，如是寂静二法故。’

“复次，舍利子，我证菩提，自性清净。云何名为自性清净？舍利子，菩提之性体无染污，菩提之性与虚空等，菩提之性是虚空性，菩提之性同于虚空，菩提、虚空平等平等究竟性净。愚痴凡夫不觉如是自性清净，而为客尘烦恼之所染污。一切众生于是自性清净不能解了，如来于彼发起大悲：‘我今定当开示令其解了，如是自性清净故。’

“复次，舍利子，我证菩提，无入无出。何等名为入出二法？舍利子，所言入者，名执诸法；所言出者，名不执诸法。如来明见无入无出平等法性，犹如如来明见无远及无彼岸。何以故？以一切法性离远及彼岸故，能证是法故名如来。一切众生于此无入无出法性不能觉了，如来于彼发起大悲：‘我今定当开示令其觉了，如是无入无出法故。’

“复次，舍利子，我证菩提，无相无境。何等名为无相无境？舍利子，不得眼识名为无相，不观于色名为无境；乃至不得意识名为无相，不观于法名为无境。舍利子，无相无境，众圣所行。何等所行？谓在三界愚痴凡夫，于众圣所行不能行故，于无相无境不能觉了，如来于彼发起大悲：‘我今定当开示令其觉了，如是无相无境法故。’

“复次，舍利子，言菩提者，非去来今，三世平等，三相轮断。何等名为三相轮断？舍利子，于过去世心无顾转，于未来世识无趣向，于现在世意无起作。是心意识无有安住，不分别过去，不执著未来，不戏论现在。一切众生不能觉悟，三世等性，三轮清净，如来于彼发起大悲：‘我今定当开示令其觉悟，如是三世三轮平等清净故。’

“复次，舍利子，我证菩提，无为无性。何故名曰无为无性？舍利子，是菩提性非眼识所识，乃至非意识所识。言无为者，无生无灭，亦无有住，三相永离，故名无为。舍利子，知无为性，当觉有为。何以故？诸法自性即是无性，夫无性者即体无二。一切众生不能觉悟此无性无为故，如来于彼发起大悲：‘我今定当开示令其觉悟，如是无性无为故。’

“复次，舍利子，我证菩提，无差别迹。何故名为无差别迹？舍利子，真如、法性，二俱名迹；性无别异，性无安住，名无差别。诸法实际，名之为迹；性无动摇，名无差别。诸法空性，名之为迹；性不可得，名无差别。诸法无相，名之为迹；性不可寻，名无差别。诸法无愿，名之为迹；性无发起，名无差别。无众生性，名之为迹；即体性无，名无差别。是虚空相，名之为迹；性不可得，名无差别。其性无生，是名为迹；其性无灭，名无差别。其性无为，是名为迹；性无行住，名无差别。为菩提相，是名为迹；其性寂静，名无差别。为涅槃相，是名为迹；其性无生，名无差别。舍利子，一切众生不能觉悟无差别迹，如来于彼发起大悲：‘我今定当开示令其觉悟，如是无差别迹故。’

“复次，舍利子，言菩提者，不可以身证，不可以心证。何以故？身性无知，无有作用，譬如草木、墙壁、琢石之光；心性亦尔，譬如幻事、阳焰、水月。若能如是觉悟身心，是名菩提。舍利子，但以世俗言说，假名菩提。菩提实性，不可言说，不可以身得，不可以心得，不可以法得，不可以非法得，不可以真实得，不可以非真实得，不可以谛得，不可以妄得。何以故？由菩提性离言说故，亦离一切诸法相故。又以菩提，无有形相用通言说；譬如虚空，无有形处故不可说。舍利子，如实寻求一切诸法皆无言说。何以故？由诸法中无有言说，于言说中亦无诸法。一切众生不能觉悟如是诸法理趣，如来于彼发起大悲：‘我今定当开示诸法理趣令其觉悟，如是谛实义旨故。’

“复次，舍利子，言菩提者，无取无藏。何等名为无取无藏？舍利子，了知眼故，名无所取；不观色故，名曰无藏。舍利子，如来证是菩提无取无藏故，不取于眼，不藏于色，不住于识；乃至不取于意，不藏于法，不住于识。虽不住识，而能了知一切众生心之所住。云何了知？谓诸众生心住四法。何等为四？一切众生心住于识，心住于受，心住于想，心住于行。如来如是如实了知住与不住。一切众生不能觉悟无住实际，如来于彼发起大悲：‘我今定当开示令其觉悟，如是无住实际法故。’

“复次，舍利子，言菩提者，空之异名。由空空故，菩提亦空；菩提空故，诸法亦空。是故如来如其空性觉一切法，不由空故觉法空性，由一理趣智故觉法性空。空与菩提，性无有二；由无二故，不可说言，此是菩提，此是空性。若有二者，则可言说，此为菩提，此为空性。以法无二，无有二相，无名、无相、无行，毕竟不行亦不现行。所言空者，远离取执。胜义谛中无法可得，由性空故说名为空。如说太虚，名为虚空，而太虚性不可言说；如是空法，说名为空，而彼空性不可言说。如是悟入诸法，实无有名，假立名说，然诸法名无方无处。如名诠诸法，此法无方无处亦复如是。如来了知，一切诸法从本已来无生无起，如是知已而证解脱，然其实性无缚无脱。诸痴凡夫不能觉悟此菩提性，如来于彼发起大悲：‘我当开示令其觉悟，如是菩提之实性故。’

“复次，舍利子，菩提之性，与太虚等。然太虚性无等不等，菩提亦尔，无等不等。犹如诸法，性无真实，不可说等及不平等。如是，舍利子，如来觉悟一切诸法，其性平等无不平等；如实觉悟，无有少法，可为平等及不平等。如是如来如实智量穷诸法量。何者名为如实智耶？谓知诸法本无而生，生已离散，无主而生，无主而散，若生若散随众缘转，此中无有一法若转若还及随转者，故说如来为断诸径说微妙法。一切众生不能觉悟断诸径法，如来于彼发起大悲：‘我当开示令其觉悟，如是断诸径法故。’

“复次，舍利子，言菩提者，即是如句。何等名为如句之相？舍利子，如菩提相，诸色亦尔，同彼真如，无有退还而不遍至；受、想、行、识亦复如是，如彼真如无不遍至。舍利子，如菩提相同彼真如，四大之性亦复如是，如彼真如无有退还而不遍至。如菩提性同彼真如，眼界、色界及眼识界，乃至意界、法界及意识界亦复如是。如菩提相但假施设，一切诸法蕴、界、处等但假施设，亦复如是。知如是相，名为如句。又舍利子，如来一切如实觉悟，不颠倒觉，犹如前际，中后亦尔。何以故？前际无生，后际无趣，中际远离，如是一切名为如句。如是一句，一切亦尔；如是一切，一句亦尔，非如性中一性多性而是可得。一切众生不能觉悟此之如句，如来于彼发起大悲：‘我当开示令其觉悟，如是真如法句故。’

“复次，舍利子，言菩提者，名入于行及入无行。何等名为行及无行？舍利子，发起善法，名之为行；一切诸法即不可得，名为无行。住不住心，名之为行；无相三摩地解脱门，名为无行。舍利子，所言行者，称量算数观察于心；言无行者，过称量等。云何名为过称量等？以一切处无有诸识作用业故。舍利子，所言行者，谓于是处观察有为；言无行者，谓于是处证于无为。愚痴凡夫不能觉悟入行非行，如来于彼发起大悲：‘我当开示令其觉悟，如是入行非行法故。’

“复次，舍利子，夫菩提者，无流无取。云何名为无流无取？舍利子，离四流性，故曰无流。何谓为四？离欲流性，离有流性，离无明流性，离见流性。舍利子，离四取性，故名无取。何等为四？离欲取性，离有取性，离见取性，离戒取性。舍利子，如是四取皆由无明，而为盲闇爱水隍池之所拥闭，由执我故受蕴、界、处。如来于中如实了知，我取根本自证清净，亦令众生证得清净。舍利子，如来既证是清净故，于诸法中无所分别。何以故？舍利子，由此分别起不如理思惟。此但如理相应故，不起无明；不起无明故，不能发起十二有支；若不发起十二有支，此即无生；若无生者，此即决定；若决定者，此即了义；若了义者，此即胜义；若胜义者，即无人义；无人义者，即不可说义；不可说义者，即缘起义；诸缘起义者，即是法义；诸法义者，即如来义。舍利子，若能如是观缘起者，即是观法；若观法者，即观如来。如是观者，离真如外无有所观。此中云何有所有耶？谓相及缘。如是二法，若能观察无相无缘，即真实观如来，觉悟如是诸法平等故平等。愚痴凡夫不能觉悟此无流无取性，如来于彼发起大悲：‘我当开示令其觉悟，如是无流无取性故。’

“复次，舍利子，夫菩提者，其性清净，无垢无执。云何名为清净，无垢及以无执？舍利子，空故清净，无相故无垢，无愿故无执。又舍利子，无生故清净，无作故无垢，无取故无执。又舍利子，自性故清净，遍净故无垢，光洁故无执。又舍利子，无戏论故清净，离戏论故无垢，戏论寂静故无执。又舍利子，真如故清净，法界故无垢，实际故无执。又舍利子，虚静故清净，无碍故无垢，空寂故无执。又舍利子，内遍知故清净，外不行故无垢，内外不可得故无执。又舍利子，蕴遍知故清净，界自体故无垢，处损减故无执。又舍利子，过去尽智故清净，未来无生智故无垢，现在法界住智故无执。舍利子，如是清净、无垢、无执之性同趣一句，言一句者谓寂静句，诸寂静者即极寂静，极寂静者即遍寂静，遍寂静者名大牟尼。舍利子，犹如太虚，菩提亦尔；如菩提性，诸法亦尔；如诸法性，真实亦尔；如真实性，国土亦尔；如国土性，涅槃亦尔。故说涅槃诸法平等，亦名究竟，无边际相故，无有对治；离对治相故，如是诸法本来清净，无垢无执。舍利子，如来于是色无色等一切诸法，如实觉悟观有情性，游戏清净，无垢无执，发起大悲：‘我今定当开示令其觉悟，如是清净、无垢、无执法故。’

“复次，舍利子，如是如来不可思议大悲，不由功用任运常转，流布遍满十方世界无有障碍。舍利子，如来大悲不可思议，无边无际犹如虚空。若有欲求如来大悲边际者，不异有人求于空际。舍利子，是诸菩萨摩诃萨闻如来不思议大悲，同虚空已，信受谛奉，清净无疑，乃至发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“诸佛证菩提，&nbsp;&nbsp;&nbsp;&nbsp;无根无所住，

&nbsp;&nbsp;&nbsp;&nbsp;如佛所证已，&nbsp;&nbsp;&nbsp;&nbsp;为诸众生说。

&nbsp;&nbsp;&nbsp;&nbsp;诸佛证菩提，&nbsp;&nbsp;&nbsp;&nbsp;寂静极寂静，

&nbsp;&nbsp;&nbsp;&nbsp;观眼等内空，&nbsp;&nbsp;&nbsp;&nbsp;色等外空性。

&nbsp;&nbsp;&nbsp;&nbsp;有情不觉悟，&nbsp;&nbsp;&nbsp;&nbsp;寂静极寂静，

&nbsp;&nbsp;&nbsp;&nbsp;如来知句义，&nbsp;&nbsp;&nbsp;&nbsp;于彼起大悲。

&nbsp;&nbsp;&nbsp;&nbsp;菩提性光洁，&nbsp;&nbsp;&nbsp;&nbsp;清净等虚空，

&nbsp;&nbsp;&nbsp;&nbsp;是众生不了，&nbsp;&nbsp;&nbsp;&nbsp;于彼起大悲。

&nbsp;&nbsp;&nbsp;&nbsp;诸佛证菩提，&nbsp;&nbsp;&nbsp;&nbsp;无去来取舍，

&nbsp;&nbsp;&nbsp;&nbsp;是众生不了，&nbsp;&nbsp;&nbsp;&nbsp;于彼起大悲。

&nbsp;&nbsp;&nbsp;&nbsp;诸佛证菩提，&nbsp;&nbsp;&nbsp;&nbsp;无相无境界，

&nbsp;&nbsp;&nbsp;&nbsp;众圣之所行，&nbsp;&nbsp;&nbsp;&nbsp;非愚夫所履。

&nbsp;&nbsp;&nbsp;&nbsp;诸凡夫不知，&nbsp;&nbsp;&nbsp;&nbsp;虽知不明达，

&nbsp;&nbsp;&nbsp;&nbsp;如来于彼类，&nbsp;&nbsp;&nbsp;&nbsp;兴起于大悲。

&nbsp;&nbsp;&nbsp;&nbsp;无为之自性，&nbsp;&nbsp;&nbsp;&nbsp;无生亦无灭，

&nbsp;&nbsp;&nbsp;&nbsp;于彼亦无住，&nbsp;&nbsp;&nbsp;&nbsp;三轮长解脱。

&nbsp;&nbsp;&nbsp;&nbsp;愚夫不能觉，&nbsp;&nbsp;&nbsp;&nbsp;诸有为自性，

&nbsp;&nbsp;&nbsp;&nbsp;于彼起大悲，&nbsp;&nbsp;&nbsp;&nbsp;开如是理趣。

&nbsp;&nbsp;&nbsp;&nbsp;菩提非身证，&nbsp;&nbsp;&nbsp;&nbsp;亦不由心证，

&nbsp;&nbsp;&nbsp;&nbsp;身自性无知，&nbsp;&nbsp;&nbsp;&nbsp;心如幻事等。

&nbsp;&nbsp;&nbsp;&nbsp;愚夫不能觉，&nbsp;&nbsp;&nbsp;&nbsp;身心自体性，

&nbsp;&nbsp;&nbsp;&nbsp;于彼起大悲，&nbsp;&nbsp;&nbsp;&nbsp;开如是妙理。

&nbsp;&nbsp;&nbsp;&nbsp;诸佛自然证，&nbsp;&nbsp;&nbsp;&nbsp;广大胜菩提，

&nbsp;&nbsp;&nbsp;&nbsp;安坐树王下，&nbsp;&nbsp;&nbsp;&nbsp;观察含灵性。

&nbsp;&nbsp;&nbsp;&nbsp;登上生死轮，&nbsp;&nbsp;&nbsp;&nbsp;循环种种趣，

&nbsp;&nbsp;&nbsp;&nbsp;如来见彼已，&nbsp;&nbsp;&nbsp;&nbsp;兴猛厉大悲。

&nbsp;&nbsp;&nbsp;&nbsp;憍慢之所坏，&nbsp;&nbsp;&nbsp;&nbsp;见网恒缠裹，

&nbsp;&nbsp;&nbsp;&nbsp;于苦生乐想，&nbsp;&nbsp;&nbsp;&nbsp;无常起常想。

&nbsp;&nbsp;&nbsp;&nbsp;计诤我众生，&nbsp;&nbsp;&nbsp;&nbsp;命者见所坏，

&nbsp;&nbsp;&nbsp;&nbsp;如来观彼已，&nbsp;&nbsp;&nbsp;&nbsp;兴猛厉大悲。

&nbsp;&nbsp;&nbsp;&nbsp;一切众生性，&nbsp;&nbsp;&nbsp;&nbsp;覆障于痴膜，

&nbsp;&nbsp;&nbsp;&nbsp;无有慧光明，&nbsp;&nbsp;&nbsp;&nbsp;如重云掩日。

&nbsp;&nbsp;&nbsp;&nbsp;如来见彼已，&nbsp;&nbsp;&nbsp;&nbsp;兴猛厉大悲，

&nbsp;&nbsp;&nbsp;&nbsp;以无垢智光，&nbsp;&nbsp;&nbsp;&nbsp;当为彼明照。

&nbsp;&nbsp;&nbsp;&nbsp;既入诸恶趣，&nbsp;&nbsp;&nbsp;&nbsp;常迷失正道，

&nbsp;&nbsp;&nbsp;&nbsp;或堕地狱趣，&nbsp;&nbsp;&nbsp;&nbsp;畜生鬼趣中。

&nbsp;&nbsp;&nbsp;&nbsp;过去佛已知，&nbsp;&nbsp;&nbsp;&nbsp;导开前正路，

&nbsp;&nbsp;&nbsp;&nbsp;今佛见彼已，&nbsp;&nbsp;&nbsp;&nbsp;兴猛厉大悲。

&nbsp;&nbsp;&nbsp;&nbsp;佛知一切法，&nbsp;&nbsp;&nbsp;&nbsp;真如及实性，

&nbsp;&nbsp;&nbsp;&nbsp;清净等虚空，&nbsp;&nbsp;&nbsp;&nbsp;证成真解脱。

&nbsp;&nbsp;&nbsp;&nbsp;诸众生不知，&nbsp;&nbsp;&nbsp;&nbsp;如是净妙法，

&nbsp;&nbsp;&nbsp;&nbsp;如来见彼已，&nbsp;&nbsp;&nbsp;&nbsp;兴猛厉大悲。

“如是，舍利子，是名如来不思议大悲。诸菩萨摩诃萨闻是不可思议大悲已，信受谛奉，清净无疑，倍复踊跃，深生欢喜，发希奇想。”

## 大宝积经卷第四十 

### 菩萨藏会第十二之六如来不思议性品第四之四

尔时，佛告舍利子：“云何菩萨摩诃萨，于如来不思议不共佛法，信受谛奉，清净无疑，乃至发希奇想？

“舍利子，如来成就十八不共佛法；由成就故，如来应正等觉，于大众中正师子吼，自称：‘我处大仙尊位，转大梵轮；一切世间沙门、婆罗门，诸天魔梵，不能如法而转。’舍利子，何等名为十八不共佛法？

“舍利子，所谓如来处世无诸误失，以无失故名为如来。何等名为无有误失？舍利子，如来身业无有误失；以无失故，一切世间若愚若智，不能立如法论，谓如来身有误失者。何以故？佛薄伽梵身业毕竟无误失故。舍利子，诸佛如来游步世间，直视于前，转身回顾，若屈若伸，服僧伽胝，摄持衣钵，进止往来，行住坐卧，如来于中无失威仪，端严庠序。舍利子，如来若往城邑，若旋返时，双足蹈空，而千幅轮现于地际，悦意妙香钵特摩华，自然踊出承如来足。若畜生趣一切有情为如来足之所触者，极满七夜受诸快乐，命终之后往生善趣乐世界中。舍利子，如来被服不著其身，如四指量吠岚婆风不能披动。舍利子，如来身光极照无间，触彼众生令兴乐受。舍利子，如是一切身无过相，故说如来身无误失。如自所证身无误失，亦为众生说如斯法，令其永断身业误失。舍利子，如来语业无有误失；以无失故，一切世间若愚若智，不能如法伺求如来语业误失。何以故？舍利子，如来为迦罗时语者，如来为实语者，为谛语者，为三摩耶时语者，为如语而作者，为善训释词语者，为令众生欢悦语者，为无重述语者，为文义庄严语者，为随发一音皆令信解欢悦语者。舍利子，如是一切语无过相，故说如来语业无失。如自所证语无误失，亦为众生说如是法，令其永断语业误失。舍利子，如来之心无有误失；以无失故，一切世间若愚若智，不能如法伺候如来心业误失。何以故？舍利子，如来不舍甚深定法，而能发起作诸佛事不役神虑，于一切法无碍智见任运而转，故说如来心无误失。如自所证心无失故，亦为众生说如斯法，令其永断心业误失。舍利子，如是身、语、心业无有失故，是名如来第一诸业无有误失不共佛法。

“复次，舍利子，云何如来所发言音无有卒暴？舍利子，如来以无卒暴发言音故，一切世间若魔、若魔眷属，及余天子、诸外道等，不能伺候如来便者。何以故？舍利子，如来言音本无卒暴，无随卒暴。何以故？久已永离诸爱恚故。一切众生虽加尊敬而心不高，虽加轻侮而心不戚。又舍利子，如来无有所作过时及不究竟，非由此事而起追悔，及随前事起卒暴音。又舍利子，如来无有与世诤讼，是故如来无卒暴音。如来常止无诤深定，无我所执，亦无有取，远离诸缚，是故如来无卒暴音。舍利子，如是无量音无卒暴，如来于中悉皆证入。如佛所证音无卒暴，亦为众生说如斯法，令其永断诸卒暴故。舍利子，是名如来第二言无卒暴不共佛法。

“复次，舍利子，云何如来念无忘失？舍利子，如来正念无忘失故，不于一法而生愚乱。何以故？如来住于静虑、解脱、三摩地、三摩钵底中，不痴忘故；观诸有情心行动转，无挂碍故；如其所应宣说妙法，无忘失故；于诸义法训词辩才无碍解中，无忘失故；于去来今无碍智见，如是无量无忘失故。如自所证去来现在无碍智见无有忘失，亦为有情说如斯法，令其证得无忘失念。舍利子，是名如来第三念无忘失不共佛法。

“复次，舍利子，云何如来无不定心而可得者？舍利子，如来若行若住、若坐若卧、若食若饮、若语若默，常处深定中无出离。何以故？由如来证得甚深三摩地最胜波罗蜜多，成就无障无碍深静虑故。舍利子，无有众生处有情类，若定不定能观如来心及心所；唯除如来威力加被而能得知。如自所证常处定心，亦为有情依三摩地说如斯法，令其永断散乱之心。舍利子，是名如来第四无不定心不共佛法。

“复次，舍利子，云何如来无诸异想？何以故？舍利子，由异想故，可有安住不平等心。如来心常安住平等故，于一切无诸异想。舍利子，如来于诸佛土无诸异想，以彼佛土如虚空故。如来于诸有情无种种想，由彼有情性无我故。如来于诸佛所无种种想，由彼法性无有差别，平等智故。如来于一切法无种种想，由离欲法性平等故。如来于持戒者其心无爱，于犯戒者其心无恚，于有恩所无不酬报，于有怨所情无加害，于所调伏无不平等，于住邪定心不轻慢，于诸法中平等安住，故名如来无种种想。如自所证无异想故，亦为众生说如斯法，令其永断种种异想。舍利子，是名如来第五无诸异想不共佛法。

“复次，舍利子，云何如来无简择舍？何以故？舍利子，如来已修圣道而证此舍，非未修道而有证故。如来已修于心、已修于戒、已修于慧而证此舍，非所未修而有证故。舍利子，如来舍者，随智慧行，不随痴行。如来舍者，是出世间，不堕世间。如来舍者，是圣，是出离，非为不圣，非不出离。如来舍者，能转梵轮，悲愍众生常不舍离。如来舍者，任运成就，不随对治故。舍利子，如来舍者，无高不高，亦无下劣，得住不动，远离二边，超过一切思量简择，观待于时亦不过时，无动无思，无有分别，无异分别，无修无损，无有憍逸，无有示现，真性如性，不虚妄性，非不如性，如是无量。舍利子，如来如是大舍成就，为诸众生舍圆满故说如斯法。舍利子，是名如来第六无简择舍不共佛法。

“复次，舍利子，云何如来志欲无有退减？舍利子，何等志欲而无退减？所谓如来善法志欲。复有何义名为志欲？舍利子，如来大慈志欲无减，如来大悲志欲无减，如来说法志欲无减，调伏众生志欲无减，成熟众生志欲无减，兴于远离志欲无减，教导菩萨志欲无减，绍三宝种令不断绝志欲无减，一切如来不随欲行，如来志欲智为前导。如自所证志欲无减，亦为众生说如斯法，令彼证得圆满无上一切智智之志欲故。舍利子，是名如来第七志欲无减不共佛法。

“复次，舍利子，云何如来正勤无有退减？舍利子，何等正勤而不退减？所谓不舍所化众生正勤，于听法众不怀摈遣正勤，以如是等无有退没故，说如来正勤无减。舍利子，假使如来值遇如是，乐闻法众堪任法器，若能听法经劫无倦，如来亦随经劫不起于座，不缘食饮，相续说法中无暂废。又舍利子，如来为众生故，假使过于殑伽沙等诸佛世界，唯一众生是佛化限；尔时如来躬往其所，为说法要令其悟入，正勤无厌。舍利子，如来身无疲倦，及以语、心亦无疲倦。何以故？如来身、语及心常安息故。舍利子，如来长劫发起精进，赞叹精进，为诸众生说如是法，令彼勤修是精进故证圣解脱。舍利子，是名如来第八正勤无减不共佛法。

“复次，舍利子，云何如来于一切一法及一切种一切念，无有退减？何以故？由诸如来念无退故。舍利子，如来证得阿耨多罗三藐三菩提，无间观察一切众生，去来诸心相续知已，如来于中毕竟了知无有忘念。又如实知众生行已，如来于中无复役智，而如来念曾无退减。又舍利子，如来安立三聚众生，诸根悟入意解趣行，审观察已更不忆念，无重思惟不复观察，常为众生宣说妙法无有断绝。何以故？由如来念无退减故。如自所证无退减念，亦为众生说如斯法，令其永断诸念退减。舍利子，是名如来第九念无退减不共佛法。

“复次，舍利子，云何佛三摩地无有退减？舍利子，佛三摩地与一切法，其性平等无非平等。何以故？由一切一法及一切种法无有不平等性故。舍利子，何因缘故佛三摩地复无退减？舍利子，以真如平等故，即三摩地平等；以三摩地平等故，即如来平等。以能证入如是平等性故，三摩地者名为等定。又舍利子，若贪际平等即离贪际平等，若瞋际平等即离瞋际平等，若痴际平等即离痴际平等，若有为际平等即无为际平等，若生死际平等即涅槃际平等。以如来证入如是平等性故，于三摩地而无退减。何以故？平等之性无退减故。舍利子，此佛三摩地非眼相应，亦非耳、鼻、舌、身、意相应。何以故？然彼如来诸根无缺故。又如来三摩地，不依地界，不依水、火、风界，不依欲界、色无色界，不依此世及他世间。何以故？由无依故无退无减。是故如来如自所证，诸三摩地无有退减，亦为众生说如是法，令彼证得诸三摩地故。舍利子，是名如来第十三摩地无有退减不共佛法。

“复次，舍利子，云何如来智慧无有退减？舍利子，何等名为如来智慧？所谓了知诸法不缘他知，为他有情及以他人演妙法智，无尽善巧无碍解智，分别一切句智，悟入一句百千大劫说无尽智，如其所闻断疑网智，于一切处无障碍智，宣说安立圣三乘智，能遍了达八万四千有情心行智，如应开示八万四千诸法藏智。舍利子，此如来智慧，无边无际，无有穷尽。由此智慧不可尽故，随慧而说亦无有尽，故说如来智慧无有退减。如自所证智慧无减，亦为众生说如斯法，令其证得无尽智慧故。舍利子，是名如来第十一智慧无减不共佛法。

“复次，舍利子，云何如来解脱无有退减？舍利子，何等名为如来解脱？舍利子，诸声闻乘随悟音声故得解脱，诸独觉乘随悟众缘故得解脱，佛薄伽梵远离一切执著二边故得解脱，是故说为如来解脱。何以故？舍利子，如是解脱前际无缚，后际无转，不住现在故。又舍利子，眼之与色二执解脱，如是耳声、鼻香、舌味、身触二执解脱，摄受无执依止解脱故。又舍利子，心之与智自性光洁，体无瑕秽，是故诸佛由刹那心相应慧故，证得阿耨多罗三藐三菩提。以是如来随所证觉，亦为众生说如斯法，令彼证觉如是法故。舍利子，是名如来第十二解脱无减不共佛法。

“复次，舍利子，云何如来一切身业，智为前导，随智而转？何以故？舍利子，由能成就是身业故。一切有情若见如来即便调伏，或闻说法亦皆调伏，是故如来或现默然调伏众生，或现饮食调伏众生，或现诸威仪调伏众生，或现诸胜相调伏众生，或现随形好调伏众生，或现无观顶调伏众生，或现观视相调伏众生，或现神光触照调伏众生，或现游步举足下足调伏众生，或现往还城邑聚落调伏众生。舍利子，以要言之，佛薄伽梵无有威仪而不调伏诸众生者。故说如来一切身业，智为前导，随智而转，亦为众生说如是法，令其证入如是智故。舍利子，是名如来第十三身业智导不共佛法。

“复次，舍利子，云何如来一切语业，智为前导，随智而转？何以故？舍利子，佛薄伽梵不虚说法故以智前导，所有记莂无不圆备，凡所宣说言词显妙。舍利子，如来语言随现而转，不可思议，今当略说。舍利子，如来语者，易解了语，易明识语，不高大语，不卑下语，非不胜语，不邪曲语，不謇吃语，不繁乱语，不涩钝语，不粗犷语，不隐没语，柔和声语，可欣乐语，不虚羸语，不轻掉语，不调疾语，不繁重语，不迅急语，善断约语，善调释语，极妙和美语，胜妙音语，善唱导语，大清亮语，大雷震语，无遗逸语，饮甘露语，有义旨语，可亲附语，广大之语，可爱重语，无尘染语，离尘黩语，无栽秽语，无垢浊语，无鲁钝语，威严盛语，无障碍语，能教导语，明洁之语，有正直语，无怯惮语，无缺减语，非轻急语，能生喜乐语，令身怡适语，令心踊跃语，寂静贪语，寂静瞋语，坏灭痴语，吞啖魔语，调伏恶语，摧异论语，有表示语，天鼓音语，智者悦语，羯罗频迦音语，上帝音语，梵天音语，海潮音语，云雷音语，地山震吼音语，鸿鹤王音语，孔雀王音语，黄鹂音语，命命音语，鹅雁王音语，鹿王音语，箜篌音语，伐洛迦音语，钵拏缚音语，大螺吼音语，长笛音语，易开解语，易了别语，畅明晓语，适悦意语，可听闻语，深远音语，无喑哑语，悦可耳语，生善根语，文句无缺语，善说文句语，义句相应语，法句相应语，时相应语，时捷对语，不过时语，知根胜劣语，庄严施语，净尸罗语，教授忍语，练正勤语，令乐静虑语，悟入正慧语，慈善集语，悲无倦语，清净喜语证入舍语，安立三乘语，令三宝种不断绝语，安立三聚语，净三解脱语，遍修谛语，遍修智语，达者不毁语，圣者称赞语，随虚空量语，一切种妙成就语。舍利子，如是无量无边微妙清净如来之语故，说如来一切语业，智为前导，随智而转。如自所证如是语业，亦随诸有情而为说法，令其证入如是语故。舍利子，是名如来第十四语业智导不共佛法。

“复次，舍利子，云何如来一切意业，智为前导，随智而转？舍利子，夫如来者，心意与识皆不可说故。舍利子，夫如来者，应以智求，智增上故说名如来。此如来智，随至一切众生之心，随入一切众生之意，不离一切众生之识，焚荡诸法诸三摩地，不从他缘，超过一切所缘境界，远离缘生，灭三有趣，超诸慢种，解脱魔业，离诸谄诳，舍我我所，除灭无明痴暗之膜，善修道支，与虚空等无有分别，与诸法界而无差别。舍利子，如来证入如是意业，为如是相，智为前导，随众生心而为说法，令彼证入如来意故。舍利子，是名如来第十五意业智导不共佛法。

“复次，舍利子，云何如来于过去世，无著无碍智见转？舍利子，何以此智名之为转？舍利子，如来以无碍智，能知如是无量无边过去世中，所有诸佛国土若成若坏。彼一切事无量无数，如来方便悉能数知。如是乃至诸佛国中，所有卉木、丛林、众药所摄彼一切事，如来于此悉能了知。如是乃至诸佛国中，诸众生身众生假立，彼一切相悉能了知。又能了知彼中所有若干众生种种性、种种色，乃至广说，如来于此悉能了知。舍利子，如是彼中所有诸佛出现于世，彼一一如来所宣正法，如来于此悉能如实分别了知。如是乃至尔所众生，于声闻乘已调伏者，或独觉乘已调伏者，或于大乘已调伏者，是亦如来悉能了知。又诸佛土差别之相，苾芻僧众、寿量、法住，入息出息受用饮食，如是等类差别之相，如来于此悉能了知。舍利子，一切有情过去世相，若死、若生、若界、若趣，如来于此悉能分别如实了知。又诸有情种种根性、种种行性、种种意解性，如是无量悉能了知。又能了知诸心相续，所谓如是如是心无间，如是如是心生起。彼诸心相若干非一，如来方便悉能数知。舍利子，如来或以现智，或种类智，证得如是过去谢往诸心相续。自既证是，智无不备，随众生心而为说法，欲令证入如是智故。舍利子，是名如来第十六过去无碍智不共佛法。

“复次，舍利子，云何如来于未来世，无著无碍智见转？舍利子，何以此智名之为转？所谓未来世中所有如来，或当出现，或当灭度，或复当有，或复当无，彼一切相，如来于此悉能了知。如是乃至当来火劫烧，当来水劫坏，当来风劫坏，乃至一切诸佛国土，当住久近若干等异，如来于此悉能了知。如是乃至当来诸佛国土，所有地界若干微尘，所有卉木、丛林、众药等事，乃至当来星宿色相若干非一，如来于此悉能了知。如是乃至遍满一一诸佛土中，当来诸佛、独觉、声闻，及以菩萨出现于世，所有受用若饮若食，入息出息，行住威仪，无量等相，如来如实悉能了知。如是乃至一一如来化行差别，观有情性当证解脱，或乘声闻乘、或乘独觉乘、或乘大乘当证解脱，如来一切悉能了知。如是遍满未来之世一一佛土，尔所众生生处差别，诸有情心心所有法，如来一切悉能了知。舍利子，如来如是如实了知，非有来世远心相续，然由如来观于来世如实了知。自既证已，亦与众生演说斯法，欲令证入如是智故。舍利子，是名如来第十七未来无碍智不共佛法。

“复次，舍利子，云何如来于现在世，无著无碍智见转？舍利子，何以此智名之为转？舍利子，如来于现在世十方一切诸佛土中，所有三种方便数知如是了知。现在诸佛、诸菩萨众、诸声闻众、诸独觉众，若干差别悉能了知。又能了知现在世中，星宿、色相、卉木、诸药丛林等事，乃至现在十方一切地界微尘分量，如来如实方便数知。舍利子，十方国土一切水界不可思议，如来以一毛端举滴令尽，如是无量悉能明了方便数知。又十方国土一切火界焰起差别，如来于此方便数知。又十方国土一切风界依色处起，如来亦能方便了知。又十方国土诸大虚界，毛端际量若干非一，如来如实方便数知。舍利子，如来如是了知现在三种众生界，乃至了知现在地狱众生界，彼能生因及彼出因。又知现在畜生众生界，生因出因俱能了知；焰魔界众亦复如是。又能了知现在人间诸众生界，生彼之因及终殁因俱能了知。又能了知现在天趣诸众生界，生彼之因及终殁因俱能了知。又能了知现在众生诸心相续，有烦恼性，离烦恼性，及以现在所化众生，诸根差别及非所化。一切众生诸根差别，如是无量，如来如实悉能了知。舍利子，如来如是了知现在一切诸法，非如来智随二识行，为诸众生悟入无二而说斯法，令其觉悟如是之智。舍利子，是名如来第十八现在无碍智不共佛法。

“复次，舍利子，诸佛如来成就如是十八不共佛法故，圆满无余遍十方界，光明流照一切大众；复由是法希有奇特威光名称功德法故，映夺一切天魔众会。舍利子，如来不共佛法不可思议，无边无际犹如虚空。若有欲求如来一切不共佛法边量者，不异有人求于空际。舍利子，是诸菩萨摩诃萨，闻如来不共佛法不可思议如虚空已，信受谛奉，志怀清净，无惑无疑，倍复踊跃，深生欢喜，发希奇想。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“导师身语及意业，&nbsp;&nbsp;&nbsp;&nbsp;无有误失亦无动，

&nbsp;&nbsp;&nbsp;&nbsp;即以此法导众生，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;其心不高亦不下，&nbsp;&nbsp;&nbsp;&nbsp;究竟远离于瞋爱，

&nbsp;&nbsp;&nbsp;&nbsp;常住无诤诤永灭，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;导师于法及与智，&nbsp;&nbsp;&nbsp;&nbsp;解脱所行无忘念，

&nbsp;&nbsp;&nbsp;&nbsp;诸无碍解亦无失，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;若住若食若经行，&nbsp;&nbsp;&nbsp;&nbsp;若坐若卧心常定，

&nbsp;&nbsp;&nbsp;&nbsp;无乱亦无众生想，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;善逝于诸佛国土，&nbsp;&nbsp;&nbsp;&nbsp;有情及佛无异想，

&nbsp;&nbsp;&nbsp;&nbsp;住平等性大意解，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;最胜无诸简择舍，&nbsp;&nbsp;&nbsp;&nbsp;胜决定道善修故，

&nbsp;&nbsp;&nbsp;&nbsp;无有分别异分别，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;大师善欲无退减，&nbsp;&nbsp;&nbsp;&nbsp;常与慈悲方便俱，

&nbsp;&nbsp;&nbsp;&nbsp;调伏众生广无量，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;善逝精进曾无减，&nbsp;&nbsp;&nbsp;&nbsp;观所化众量无边，

&nbsp;&nbsp;&nbsp;&nbsp;三业调伏诸众生，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;诸佛大念曾无减，&nbsp;&nbsp;&nbsp;&nbsp;处菩提座成正觉，

&nbsp;&nbsp;&nbsp;&nbsp;已觉诸法无重觉，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;无有分别异分别，&nbsp;&nbsp;&nbsp;&nbsp;自然住等三摩地，

&nbsp;&nbsp;&nbsp;&nbsp;静虑诸法无所依，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;导师智慧最吉祥，&nbsp;&nbsp;&nbsp;&nbsp;了达一切众生行，

&nbsp;&nbsp;&nbsp;&nbsp;演说妙法随意解，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;随声而闻缘独觉，&nbsp;&nbsp;&nbsp;&nbsp;及与诸佛胜解脱，

&nbsp;&nbsp;&nbsp;&nbsp;无碍离垢譬虚空，&nbsp;&nbsp;&nbsp;&nbsp;善逝大舍难思虑；

&nbsp;&nbsp;&nbsp;&nbsp;诸佛本来无有心，&nbsp;&nbsp;&nbsp;&nbsp;自性解脱心相续，

&nbsp;&nbsp;&nbsp;&nbsp;如解脱法为众说，&nbsp;&nbsp;&nbsp;&nbsp;是为如来不共法。

&nbsp;&nbsp;&nbsp;&nbsp;众生眼见佛威仪，&nbsp;&nbsp;&nbsp;&nbsp;若住若行入城邑，

&nbsp;&nbsp;&nbsp;&nbsp;相好光明诸所现，&nbsp;&nbsp;&nbsp;&nbsp;莫不调伏而修善；

&nbsp;&nbsp;&nbsp;&nbsp;真实萨埵放光明，&nbsp;&nbsp;&nbsp;&nbsp;多拘胝众受安乐，

&nbsp;&nbsp;&nbsp;&nbsp;光现无不度众生，&nbsp;&nbsp;&nbsp;&nbsp;是为最胜不共法。

&nbsp;&nbsp;&nbsp;&nbsp;自然圣者演法音，&nbsp;&nbsp;&nbsp;&nbsp;皆得听闻随意解，

&nbsp;&nbsp;&nbsp;&nbsp;所闻法声如响应，&nbsp;&nbsp;&nbsp;&nbsp;是名最胜不共法。

&nbsp;&nbsp;&nbsp;&nbsp;善逝导师无心业，&nbsp;&nbsp;&nbsp;&nbsp;诸行业转皆由智，

&nbsp;&nbsp;&nbsp;&nbsp;智入一切众生心，&nbsp;&nbsp;&nbsp;&nbsp;是名最胜不共法。

&nbsp;&nbsp;&nbsp;&nbsp;诸三摩地及静虑，&nbsp;&nbsp;&nbsp;&nbsp;善修成满离戏论，

&nbsp;&nbsp;&nbsp;&nbsp;住平等性类虚空，&nbsp;&nbsp;&nbsp;&nbsp;是名最胜不共法。

&nbsp;&nbsp;&nbsp;&nbsp;于过去世一切法，&nbsp;&nbsp;&nbsp;&nbsp;种种诸趣解脱智，

&nbsp;&nbsp;&nbsp;&nbsp;善逝妙智无碍转，&nbsp;&nbsp;&nbsp;&nbsp;是名最胜不共法。

&nbsp;&nbsp;&nbsp;&nbsp;诸佛于彼未来世，&nbsp;&nbsp;&nbsp;&nbsp;世界当有及当无，

&nbsp;&nbsp;&nbsp;&nbsp;众生国土及最胜，&nbsp;&nbsp;&nbsp;&nbsp;无有遗余正明了；

&nbsp;&nbsp;&nbsp;&nbsp;善逝观于未来世，&nbsp;&nbsp;&nbsp;&nbsp;心静曾无散乱时，

&nbsp;&nbsp;&nbsp;&nbsp;众生及法如实知，&nbsp;&nbsp;&nbsp;&nbsp;是名最胜不共法。

&nbsp;&nbsp;&nbsp;&nbsp;诸有流行现在世，&nbsp;&nbsp;&nbsp;&nbsp;最胜无障悉能知，

&nbsp;&nbsp;&nbsp;&nbsp;导师境界等虚空，&nbsp;&nbsp;&nbsp;&nbsp;是名如来不共法。

&nbsp;&nbsp;&nbsp;&nbsp;已说如来不共法，&nbsp;&nbsp;&nbsp;&nbsp;最胜十八不思议，

&nbsp;&nbsp;&nbsp;&nbsp;真如实性等虚空，&nbsp;&nbsp;&nbsp;&nbsp;聪慧菩萨能信受。

“舍利子，是名如来成就如是十八不共佛法。由成就故，如来应正遍知，于大众中正师子吼，自称：‘我处大仙尊位，能转梵轮；一切世间沙门、婆罗门，诸天魔梵，不能如法而转。’舍利子，如是安住净信诸菩萨摩诃萨，于如来十不思议，及十种不可思议法，信受谛奉，志怀清净，无惑无疑，倍复踊跃，深生欢喜，发希奇想。”