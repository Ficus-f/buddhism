## 卷第六

### 第二无边庄严会出离陀罗尼品第二

尔时，无边庄严菩萨摩诃萨，白佛言：“世尊，云何名为出离诸法陀罗尼门？”

佛言：“无边庄严，此是出离一切文字印法，一切诸法悉入其中。云何名入？以平等故。一切诸法皆入平等，亦不见法入于平等，不可了知，不可得故。于一切法自性如实不分别时，一切诸法悉入其中，离于无作及有作故。由诸文字及以语业演说诸法，如是二种不如实故。性平等故，所有文字及以语业皆悉平等。于诸法中所有言说皆非如实，此是诸法如实句义。所有文字及以语业，此二皆无。以无有故，无有真实开示演说。所言文字及以语业无真实者，即是诸法无差别句、无增胜句、无建立句。此甚深法不可宣说！一切诸法皆非真实、非不真实。何以故？诸法本性，非以文字、语业宣说可见可得，一切诸法皆无本性。如是诸法，非作非不作，非等非不等，非寂静非不寂静。然于诸法，亦住寂静及不寂静。所言住者，亦无所住，亦不变异，亦复不住不变异法。何以故？法无住故，不入算数；非由算数建立言教，而能令法入于算数。一切文字、语业演说，皆不可得，不住于处及一切处。如是文字及以语业，无所从来，去无所至，不住中边。一切文字及于语业，业非业故，非功用故，以于一切文字、语业自性空故，文字、语业亦复皆空；亦以文字、语业他性空故，他性亦空；乃至自他性空故，自他性亦空。自他空故，彼则寂静；若寂静者，彼则寂灭；若寂灭者，彼一切法即寂灭门。由彼彼门得说法名，若说文字，若说语业。彼一切门亦不可得，门清净故，无所有故。由彼彼门演说诸法，而于此门究竟清净，能平等入于一切法，如是厌离。云何厌离？谓贪本性。贪本性者，彼则清净；若清净者，彼则究竟；若究竟者，云何有贪？云何有说？

“无边庄严，如是略说，无有分别，无有戏论，法门清净陀罗尼门。入是门故，能破无明黑闇重障，能随忆念明法种性。于一切法，得入光明清净法眼陀罗尼门，及能证得文字差别、演说法门。由是门故，便得入于一切智智，及得近于诸佛如来，于诸法中得为勇健，能破外道降伏魔军，令诸众生增长善根，入于如来秘密之法，随得法门陀罗尼门。由是法门，于十力中获大法光，速疾成就如来之力。

“无边庄严，诸佛如来，以十力为力，为无上力，超过一切世间之力，能于众中作师子吼。何等名为如来十力？

“无边庄严，如来于此，以无上上一切智智，于处非处，以处非处如实了知，此是如来第一之力。由此力故处大仙位，为诸众生演说正法，及能为转无上法轮。唯除如来，天人世间先无有能如法转者。复次，如来以无分别一切智智，如实了知过去、未来、现在诸业，业摄取因、善与不善、无量行相，无著无碍，此是如来第二之力。复次，如来以无分别一切智智，无著无碍，能善了知一切有情无量诸行，此是如来第三之力。复次，如来以无上上一切智智，如实了知种种胜解、无量胜解、各各胜解所有分别及妄分别，此是如来第四之力。复次，如来能如实知无量界种种界、无量缘种种缘世间住处，此是如来第五之力。复次，如来能如实知若因若缘知见趣道，此是如来第六之力。复次，如来以于天眼无碍智见，及以无上一切智智，如实了知诸有情等生死之智，此是如来第七之力。复次，如来能如实知静虑、解脱、等持、等至，离染清净能出入智，此是如来第八之力。复次，如来宿住忆念作证明智如实了知，此是如来第九之力。复次，如来漏尽智证明智如实了知，此是如来第十之力。

“无边庄严，如是无量无上一切智力，以是智力悉成就故，为诸菩萨及诸众生于诸佛智得摄受故，于诸法智证清净故，开示演此无边法藏。”

佛复告无边庄严菩萨摩诃萨言：“善男子，汝今当观如来所说，如是甚深！如是难了！一切智智力清净故，所有诸法说名如来及如来力，然于彼法亦不可见，亦不可说。

“无边庄严，所言力者，此是如来不可摧伏无上法门。于彼安住，开示演说此法理趣。由斯理趣建立力故，能演说此一切诸法无建立性。以之为力，如是诸力无生起性，无有自性离于自性。如是如来十力圆满，而能开示无量无边甚深之义。

“无边庄严，此是诸佛无上法门。住斯门已，便能演说如来十力，及能说此力清净门、普清净门。

“无边庄严，我当复为诸菩萨等，能于法门得清净故说陀罗尼。汝应听受！陀罗尼曰：

“怛侄他钵啰(二合)牟折宁(一)　儞牟折宁(二)　牟折宁(三)　毗钵啰(二合)闷折你(四)　阿折黎(五)　阿毗耶(二合引)咤你(六)　钵啰(二合)婆怒揭帝(七)　帝誓(八)　摩诃帝誓(九)　阿钵啰(二合)底耶(二合)末啰尼(十)　阿那(引)靺啰尼(十一)　阿(引)靺啰拏毗戍达你(十二)　你驮那钵啰(二合)吠设你(十三)　突啰阿你乞纵钵你(十四)　靺虞(十五)　靺虞萨嚩黎(十六)　萨嚩啰尾戍惮你(十七)　母达啰(二合十八)　母达啰(二合)尾戍惮你(十九)　萨钵唎缚嚟(二十)　三漫多钵嚟嚩嚟(二十一)　阿揭啰(引二合)弩么底(二十二)　遏他(二合)娑惮你(二十三)　僧羯啰(二合)尼么掣惮你(二十四)　戍嚟(二十五)　戍啰寐唎曳(二合二十六)　阿(引)褐啰(二合)尼(二十七)　乌波那末底(二十八)　你那嚟(二合)设你(二十九)　三曼多波嚟普里也(二合)揭帝(三十)　驮罗(引)弩揭帝(三十一)　阿你迷设你(三十二)　阿伞你迷设你(三十三)　陁(引)啰尼揭帝(三十四)　你驮那钵唎戍惮你(三十五)　阿弩达啰毗婆枲你(三十六)　跋致囇(二合三十七)　跋达啰(二合)筏帝(三十八)　莫异(三十九)　莫企筏底(四十)　珊驮(引)啰尼(四十一)　乌筏驮(引)唎尼(四十二)　阿难多钵啰(二合)皤吠(四十三)　钵啰(二合)步(引)多钵唎嚩嚟(四十四)　设你(四十五)　钵唎(二合)些设你(四十六)　摩诃嚩迦(引)世(四十七)　阿迦(引)舍娑牟萨啰尼(四十八)　弭底弥啰迦啰尼(四十九)　萨婆若钵他(上)毗输达你(五十)　涅槃那钵他(上)珊那唎设你(五十一)　莎诃

“无边庄严，此是陀罗尼印法教法门，一切诸法悉入其中。若诸菩萨，于此法中如说修行，具胜辩才、差别智慧，能善了知最胜出离陀罗尼句。云何名为胜出离句？陀罗尼曰：

“娑(上)揭啰阿(上)钵演多(一)　苏迷(上)嚧啰怛那婆揭啰珊你折耶(二)　阿毗怛你(三)　阿三毗怛你(四)　阿卑靺嚟(五)　拔折啰(二合)珊你(六)　涅陛设你(七)　阿乞刍(二合)毗你(八)　阿僧乞刍(二合)毗你(九)　阿乞沙(二合)耶(十)　阿避夜已(二合十一)　乞沙(二合)耶阿钵演帝(十二)　阿乞师(二合去)那乞沙演多萨姪里(二合)世(平十三)　阿钵唎乞沙(二合)曳(十四)阿毗乞疏(二合)避你(十五)　阿毗揭嚟(十六)　阿毗揭罗若那揭啰尼(十七)　莎诃

“无边庄严，此胜出离陀罗尼句。若有菩萨，于此法中精勤修习，则能增长智慧如海，能以大慈慰喻众生，言：‘我授汝广大法药，破灭汝等无明黑闇，拔除汝等无始无终生死烦恼、忧苦毒箭，亦令汝等爱缚当解，超度一切生死瀑流。’作大法光，使诸众生善根生长，能得究竟永拔济故。如是善人为善导首，能令入于一切智智，亦复不令有一众生从此无上大智退失；能以大慈普遍一切，令诸众生于未听受与义相应，寂灭厌离，无生智门，得无碍辩。

“无边庄严，若诸菩萨欲说法时，云何于此陀罗尼句，系念现前令法不断？谓诸菩萨处师子座，以无碍辩思惟如来无量功德，由于方便广大智慧，令善巧地极清净故。若诸众生，于听法所来云集时，当于彼所发生大悲，于诸众生起大慈心，以广大智决定理趣，如实开示令不增减。知诸众生意乐差别，以善分明决定语业及文字句，广为宣说；由是说故，能令自身善根增长，以清净法摄受众生。如来能以无量譬喻，开示演说如是法聚陀罗尼门；汝等若能如是宣说无上正法，是则住于佛所作事，速疾圆满四无所畏。

“无边庄严，如是菩萨以大方便清净智慧，善能修习起神通业，所有诸法即能摄取广大智聚。此中何者起神通业？

“无边庄严，若诸菩萨住神足中，以如虚空无所依想，善能分析大种积聚。如来成就无碍智见、无边智见，以智见力于一切法得善巧智，能善决定无有少法而可了知，住无所得，住无等等，亦不与俱；住阿兰若，住无执著，住清净智，无有少法不知不见，远离黑闇无有障碍，善住无量无边智见。是故如来平等见觉，一切诸法如幻如梦，及能开示无名法想。是故我等应随佛学。如来智慧无有障碍，能善了知一切众生上中下根，令诸菩萨安住平等起神通业。由是成就神足现前，由是神足加持之力，于戒定慧及以解脱智见、净施法智善能安住。由此能得真实加持，摄受无量差别神变，于梵世间而得自在，处师子座击大法鼓，令诸众会皆悉欢喜，及为众生作大利益。

“无边庄严，譬如大铁轮围山王，以诸众生业增上力，于此世界围绕而住，不令众生嗅地狱香、闻地狱声、见于地狱。如是菩萨于此法中，善修学已，为诸众生，除灭一切有障碍法，授与一切无障碍法。如是菩萨，以金刚智摄受善巧，于此法教悟入甚深，住无所得甘露灌洒。云何名得甘露灌洒？谓烦恼魔、蕴魔、天魔所不能损，纵于死时虽有死魔，亦得自在不起死想。何以故？由彼正士，住于空性、无相、无愿，于一切法无所分别，不生不灭，不堕不起，不来不去不住，不染不净，亦不怯弱，无有障碍，无有所得，舍离憍慢其心谦下，内离迷惑善了于外，见闻觉知所不能摄，了知诸法皆悉平等，如实入于如来法中。以不虚妄，无有变异，安住真如，此即名为诸菩萨等所入般若波罗蜜门。于此住已，则能成就无边智慧。由是慧力，能使入于不思议智及诸如来秘密言说，于一切法能善了知，随觉无间、等菩提故。随觉无间不可思议，等于菩提不可思议；随觉无间无所分别，等于菩提无所分别。了知无间及菩提法，无所得故，彼亦不作无间差别，不作菩提平等之想。无间、菩提不作不坏，不集不散。于此义中能作业者，于此所说寂静法门，而不执著，亦不分别诸业果报，能善了知业果平等；以平等故不得业果，亦不分别，亦不执著。何以故？彼于烦恼及以业障，获得轻安，远离结因，于诸法门能得照曜，于此陀罗尼品能得光明。彼住如是清净门故，能于十方世界游化，具清净行无所住著，不为世法之所染污，于诸世间天人之中，堪为福田亲近供养。

“无边庄严，我说供养住第八地诸善男子功德无量，何况菩萨于如是法而修行者！若于菩提及以众生，众生之法乃至世间之法，无有所得，亦不分别及诸戏论，彼人则能了知此法，如说修行，能消世间广大供养，应以如来供养而供养之。

“无边庄严，若诸菩萨修学此法，于诸供养，一切所有皆悉具足，离诸怖畏乃至能舍一切身命。彼于诸法无所摄受，而能摄受广大之法，处无畏座作师子吼，降伏外道及外道法，摧灭波旬及魔军众，能除众生一切覆障，当以法船渡诸众生，当示众生一切智道，当能安住一切众生于随顺道，当能令彼一切众生随顺圣谛不相违逆，当为众生开示一切菩提分法，当以法施慰喻众生，当令众生能得法喜。

“无边庄严，若有于此陀罗尼门能忍信受，则与得受菩提记人等无有异。彼既闻法，当于己身而自授记：‘如来法王施设此法，开此法藏，而能安立此陀罗尼印，及能建立此诸法门，摄受我等，是我等父，哀愍我者。’

“无边庄严，若有菩萨以胜意乐，能于我所起于父想，彼人当得入如来数如我无异。

“无边庄严，于此陀罗尼门法品之中，此是第二出离陀罗尼印，演说法藏。

### 清净陀罗尼品第三之一

尔时，世尊观察四方，作如是类种种神通；以神通力，令此众会诸菩萨等见于十方无量诸佛，及闻诸佛所说之法。

尔时，佛告无边庄严：“汝观如来，于一切法无有所作，无数离数及寂静数，能作如是自在神通。如来之力、无畏如是。

“无边庄严，如来之性，不一不异，非不一异，无所有故；非有非无，无有自性，非无自性。应如是知如来之性，乃至无有少法可得。如是见者，亦复无有少法可见。若不可见，则无所有，亦无所取。

“无边庄严，如来之性，无少真实、少不真实。若少真实、少不真实，是则应言有如来性、无如来性。如来之性离有离无，亦不曾离。

“无边庄严，一切诸法自性本性，犹如虚空。如是法门，诸佛如来未出世时，所未曾说。

“无边庄严，若诸菩萨，于此法中如是解者，则能发生无量辩才，于诸法中能为照曜，于佛无畏而作光明。

“无边庄严，言无畏者，谓得如来最上无畏，能于少法不摄受故，不增长故，不可得故，不遍得故，不随得故。如来出世、若不出世，法不增减、不遍增减。诸法自性本性常住，法界住性，法界定性。

“无边庄严，一切诸法住法定性，如是无有不可得故。一切诸法皆妄分别，不以业报而得成就。是故能入一切诸法无业报门，如是诸法无自性故，不如实故。诸业于果非生灭因，于灭趣道亦复非因。如来但以世俗施设，说一切法有因非因，因自在故，无有因故。此是如来无畏之地，如来具足无量辩才故，能得入大无畏地。

“无边庄严，云何无畏？谓诸如来四无所畏。此四无畏，缘觉尚无，何况声闻及余世间！何等为四？一者唱言：‘我是如来应正等觉，一切知者，一切见者。或有一切天人世间，立论于我，言我不能觉了诸法，无有是处。由此能得最上无畏，于众会中正师子吼，我能演说无上甚深广大法教。’二者唱言：‘我是一切诸漏尽者。或有一切天人世间，立论于我，诸漏不尽，无有是处。由此能得住于安乐，我开示此无量俱胝劫所积集无上法藏。’三者：‘我所宣说出离觉了，于彼修习正苦灭尽。或天世间，立论于我，若苦尽道不出离者，无有是处。我不见此相，我不见此相时得安乐住，为诸众生示现此法种性，于众会中作师子吼。’四者：‘我所宣说诸障碍法。于此或有天、人、魔、梵、沙门、婆罗门众，立论于我，于彼习行无障碍者，无有是处。我不见此相时得增上安乐住，我于众中正师子吼，我能转此无上法轮，一切外道诸天世间所不能转。’

“无边庄严，此是如来四无所畏。此中菩萨勤修学时，速疾获得无畏之地，于人天中最为殊胜。

“无边庄严，若诸菩萨，由善修习虚空相故，则能发生不可思议遍清净门。由是门故，于一切法最初了知，见一切法等虚空相，无二无别。一切诸法亦复如是。然于虚空亦不分别，亦不戏论，得义善巧，无少法界所从将来，亦不将去，亦不积集。乃能观察一切诸法，无有积集，不来不去。于一切法行无所行，燃大法炬，为诸众生作法照曜。

“无边庄严，汝观此法，能为菩萨几许利益？几许事业？谓佛十力、四无所畏，亦复无有少法可得，亦非不得。

“无边庄严，一切诸法等虚空相，为得义利、开示演说、业所依事及彼业因，于中亦无义利可得。

“无边庄严，此甚深法，一切世间之所难信。一切世间皆是灭坏虚妄建立，由是于此法毗奈耶不能信受，亦非世间能知世间，皆悉非法，以执著故，言有世间及安住处。假使乃至法想执著，亦无有法而可执著。由于非法起执著故，则与如来及所说法，共兴诤论。又不能了一切诸法自性本性，复与无生法等相违。是故于此甚深法教，不能解了。

“无边庄严，我为一切天人所信，如实语者，无诤论者。如来世尊息诤论故，舍离蕴故，开示演说如是法教，于中无蕴亦无蕴尽。

“无边庄严，一切有者，所谓一切善不善法，于中都无善不善法，善不善法皆悉寂静，善不善法各不相知，善不善法不相映蔽。以善不善执著因缘，是故如来说一切法皆悉无记，以彼真实善不善法不可得故。若不可得则无有记。何以故？于中无因，无因可见。

“无边庄严，汝今当观一切诸法皆悉无记。若诸菩萨如是觉已，于一切法无记言说，亦不可得。如是法门为诸菩萨，于不善法如实见故，得舍圆满于法不住。以无记门证入诸法，是无记门彼则非门。若非门者则不可得，若不可得彼则清净，此是诸菩萨所入陀罗尼清净法门。由是门故，得一切法光明照曜，于诸法中无有愚闇、迷惑、犹豫，及能获得无碍法智、慧眼清净。

“无边庄严，于此法中应生愿乐。云何愿乐？谓于诸法无所取故，无有执著。究竟离舍超过摄藏，无希求故。于善不善一切有为及世间法，不观待故。此是无上不放逸地，离攀缘地，于诸法中无有所住，不来不去，无所建立。此则说名慧眼清净究竟远离。无所取故，善能观察舍离一切自性本性，此名慧眼。言慧眼者，所谓尽灭厌离智性。如是智性，无生无作，本性寂静，亦复不与寂静相应，断相应故，亦复非断，亦非无断，无缺无减。此则名为清净慧眼无戏论道。由是慧眼得成就故，以大慈悲摄诸众生，令其发心住缘众生无尽妙行，及能觉了一切诸法，无有我、人、众生、寿者。彼若证得大菩提时，决定当能开示演说无上法藏，及能清净陀罗尼门，为诸众生种性教法不断尽故，应置法印。”

佛复告无边庄严菩萨摩诃萨言：“此陀罗尼清净法门，一切诸佛常所护念摄受开演。住于十方三世诸佛，亦皆宣说如是法门，为诸菩萨开示三世平等法性，由是能于三世诸法如实悟入此之法门，成就菩萨清净三世总持慧故。彼诸菩萨无有世想，于善不善了知无二，而能生长种种善根，身语意业悉皆清净，能遍清净无量法门，为得清净总持慧故；亦能开演无起作性清净法教，复能开示一切诸法毕竟空寂犹如虚空，又能示现广大慧光，而为开示清净智故；亦能开示一切诸法及与菩提如虚空性，而为示现一切智智道清净故；又能开示清净道法即是菩提，随其所愿得圆满故；能正了知演出实谛方便善巧，而能宣说无分别谛故；能善开示诸佛智慧，随顺觉了一切义故。

“无边庄严，若诸菩萨，于此法中善修学者，能速清净菩提资粮，得住菩提无有远近，不与少法共相违背，亦不于此所说诸法而见远近，不以法及非法随见菩提，通达菩提绝诸显示；能以平等无显示义了知菩提，及观诸法寂静义时，不分别菩提，亦不见寂静、不寂静义，非寂静外见不寂静，无有少分能观见想，于一切处能清净见，亦无少有可能清净。此是诸菩萨清净智门，由此门故，而能随念诸佛如来无边法藏陀罗尼门；能遍了知诸有情类自性本性，为诸有情开示演说此诸法藏；能遍清净诸智慧业、诸所愿求，于阿耨多罗三藐三菩提现等觉已，增上意乐终不退转；及能随念善清净愿，于一切法速得自在而能习行，诸佛如来大慈大悲，一切如来善巧法藏，皆现在前；及能示现无量无边大法光明，身常安住诸佛智境。

“无边庄严，此无量无边法门，谁之增语？

“无边庄严，无量无边者，谓一切法，地、水、火、风、虚空、识界，皆无量故；欲界、色界及无色界，诸有情界无有量故。然无少分诸有情界可得了知，有情无故。如是，如是，此有情界不可得、不可了知，界无有故。是故诸法等涅槃界，趣入涅槃。一切诸法皆同趣入不可说处，于涅槃界无有少分而可说故。涅槃界中无有障碍，亦无盖覆障碍，盖覆永清净故。是故涅槃界清净最清净。是涅槃界，界亦非界，远离界故，无有界故，超过界故，然以似界方便显说。所言界者，安住非界及非非界，于言说中亦无有界，但以语言显说诸法。所有言说及能说者，皆不可得、不可了知，一切言说即非言说。如是一切言说，如虚空性等入虚空。由是地界不能言说，无能说力，乃至空界不能言说，无能说力。言识界者，由是但以语言显说诸法，而彼识界，界亦非界，不入诸界，不与界相应，非不相应，从虚空生，入于虚空。如是识界，不在内、不在外、不在中间，随其空分之所摄受，趣入虚空，不可施设，不可睹见。若不可施设，彼无所作，余缘相应说有识界。此是菩萨之所入门，一切诸法本性自性，犹如虚空。以依法界开示演说，而亦无有诸法之界，界非界故。一切诸法犹如虚空，是故如来说一切法皆是虚空。量难得故，显一切法皆虚空性；诸法本性如虚空故，但以语言开示演说。

“无边庄严，汝观如来智所演说，尔所清净。彼无法可生，亦无法授与。如是清净法教，是诸菩萨不颠倒智。是故汝等，应当愿乐不由他缘智，得无分别、不增分别，及能清净不可言说理趣法门，由一切法智清净故。”

佛告无边庄严：“诸飞鸟类，于何所行？”

无边庄严白佛言：“世尊，行于虚空。”

佛复问言：“虚空，复何所行？”

答言：“世尊，如是虚空，无有所行。”

佛言：“如是，如是，一切诸法犹如虚空，无有所行。行无所行法不可得，是故诸法无有所行，亦复不行。诸法本性无有可行，及无可说。而此法门为诸菩萨得虚空智清净故转，此是无边光明法门，普遍照耀无量无边犹如虚空，彼之光明普遍照耀亦不可见。菩萨得是门已，能遍观察十方世界，及能随见一切世间。

“无边庄严，此是菩萨智所知地、通达智地，而非一切他论者地，彼不能说故。此法理趣是不可说法印，语言显示不可得故。是故一切诸法不印，亦不增印；了知不印，修习善巧故，以虚空印印一切法，以无相印能示现彼虚空无相、无有为相、无语言相，以空无故说此虚空。所言虚空，彼无实体故说为空。以真胜义，应知诸法无，言彼岸。

“无边庄严，我于此中，当说陀罗尼印能清净句、为虚空句。智清净故，如空无句，无句清净，如是应当了无诸句。其句云何？”即说咒曰：

“毗筏嚟(一)　毗筏啰(引)弩娑呬谛(二)　钵啰(引二合)弩你(三)　你珊那(上)尾筏啰尼(上四)　阿毗夜(二合)筏伽(引)赊珊奈设你(五)　钵啰(二合)皤(去)嚟(六)　钵啰(二合)皤(去)啰弭输达你(七)　涅毗羯鞞(八)　阿(引)迦(去)赊三摩筏娑啰尼(上九)　你省(上)霓(十)　省(上)伽(上)波揭底(十一)　省(上去)伽(去)毗(去)折你(十二)　阿(引)娜(上)驮你(十三)　阿(引)驮(去)曩毗揭帝(十四)　姜(去)乞沙(二合)掣(去)那钵唎羯么(十五)　遏掣(去)泥(十六)　阿弩钵掣泥(十七)　阿三(去声)冥(十八)　阿娑么娑迷(上十九)　地毗耶(二合)若曩阿(引)呵啰宁(二十)　钵啰(二合)攘斫刍毗输驮你(二十一)　设黎耶(二合引)播那耶你(二十二)　地孕(二合)祇乌怛啰尼(二十三)　阿喻鸡(二十四)　阿毗喻鸡(二十五)　阿三钵啰(二合)喻鸡(二十六)　阿毗钵啰(二合)喻鸡(二十七)　阿纥啰(二合)钵驮涅贺嚟(二十八)　涅提赊钵驮毗输达你(二十九)　阿底多(引)那揭多钵啰(二合)底逾(二合)般那毗输达你(三十)　讫唎(二合)多钵唎(二合)羯么毗你谛(三十一)　曩多(引)啰他(二合)弩揭谛(三十二)　阿僧羯啰(二合)冥(三十三)　阿讫啰钵驮毗输达你(三十四)　钵驮钵啰(二合)陛驮攘那毗输达你(三十五)　涅皤斯(三十六)　阿(去)皤婆毗输达你(三十七)　三漫多奈赊地赊毗耶(二合)筏卢羯宁(三十八)　弭啰(引)疟(上)钵驮涅诃嚟(三十九)　钵啰(二合)若弭输地(四十)　呜(上)皤(去)娑阿钵啰(二合)冥迦啰尼(四十一)　阿矩罗波(二合)达摩奈唎设那弭输达你(四十二)　步多(去)遏啰他(二合)珊奈唎设你(四十三)　阿怒耄驮遏他(二合)弭输诞你(四十四)　娑竭啰质多弩钵啰吠世(四十五)　谜嚧钵唎僧萨他(二合引)宁(四十六)　啰湿弭(二合)钵啰(二合)多钵你(四十七)　萨婆路迦(引)地钵帝耶攘囊尾输诞你(四十八)　阿钵啰(二合)底褐多(四十九)　阿僧伽攘那奈唎(二合)设宁(五十)”

佛言：“无边庄严，此诸陀罗尼印能清净句，演说虚空分段之句，无有分段，遍无分段。无分段故于中无句，无句清净。由一切法句清净故，为彼发趣住大乘者，希求甚深清净法者，由如来力所加持故，此诸咒句而得流布。

“无边庄严，若善男子爱乐现证大菩提者，欲为众生作利益者，于此咒句虽未曾闻而能悟解；若有非人或净居天，持此咒句当授与彼。若有发趣阿耨多罗三藐三菩提者，诸天子等亦持此咒而授与之。”即说咒曰：

“乌波僧荷嚟(一)　娑荷嚟(二)　纥唎(二合三)　室唎(二合)地唎(二合)底弭输诞你(四)　羯量曩遏他(二合)涅弟闪钵啰(二合)底皤底(五)　质多末弩弭攘那弭输诞你(六)　阿(引)地耶(二合)怛么(二合)么呬遏驮钵唎输诞你(七)　揭底枲蜜里(二合)底末底(八)　阿(引)褐啰你岌多(九)　岌多钵底(十)　萨嚟(十一)　萨啰筏底(十二)”

佛言：“无边庄严，有诸天神住雪山中。彼等天神，若如来力之所加持，而能授与诸说法者法之光明。”即说咒曰：

“末底弭输诞你(一)　苏育多寐唎曳(二合二)　阿竭啰(二引)呬多钵驮涅荷唎(三)　阿枳逻(引)枲你(四)　阿弭逻枲你(五)　郁他(引)曩三半宁(六)　弭你多三么(引)那钵底(七)　末底阿揭罗(二合)怒蘖谛(八)”

## 大宝积经卷第七

### 第二无边庄严会清净陀罗尼品第三之二

尔时，佛告无边庄严：“有诸天神住鸡罗娑山。彼等天神，能令诸说法者六根清净，于诸演说开示法时，助其语业令相续说。”即说咒曰：

“钵啰(二合)多钵怛底(一)　吠嚧折那筏底(二)　没陀末底(三)　嚩苏末底(四)　达摩末底(五)　遏三钵啰(二合)谋(上)沙筏底(六)　粤皤珊奈唎设曩筏底(七)　乌波僧荷啰涅弟赊筏底(八)”

佛言：“无边庄严，有诸天神住娑罗林。彼等天神，能令诸说法者身语意业皆悉清净，及能令彼言音清彻，谓美妙声、可爱乐声，及能授与爱语不相违语。”即说咒曰：

“涅啰(引)蓝婆阿孽啰(二合)羯嚟(一)　乞晒么毗制曳(二)　涅皤娑筏底(三)　涅荷啰筏底(四)　乌阇筏底(五)　乌波曩酩底(六)　乌波僧荷啰羯啰尼(上七)　阿(引)尾舍他(八)　伊荷驮啰尼目谿(九)　达摩目谿(十)　达摩波吒嚟(十一)”

佛言：“无边庄严，有诸天神住雪山南面。彼等天神为说法者，于此法中勤修行者，乐求法者，爱乐法者，益其精气。”即说咒曰：

“羯唎耶(二合)曩遏他(二合)微萨若你(一)　骄赊唎耶(二合)怒孽帝(二)呜播(引)耶僧仡唎(二合)呬(引)帝(三)　微宁目帝(四)　扇(引)多钵那微萨啰你(五)　乌皤(引上)婆耶赊筏底(六)。”

佛言：“无边庄严，有诸天神住大海岸。彼等天神为闻法故，为诸法师而作安乐。如来为欲利益彼故，说此咒句。及天帝释亦能授与此诸咒句，此是能摄帝释等句。”即说咒曰：

“么弃钵底(一)　么苏莽底(二)　泥(引)婆(上)阿啰(二合)若(三)　舍至钵底(四)　萨婆阿苏啰曩(五)　涅罗(二合)伽(引)多你(六)　未而晒(二合)野(七)　素钵啰(二合)底瑟耻多(八)　钵啰(二合)莽阿啰(二合)娜怒(上)比(九)　阿素啰(上)喃(十)　泥嚩南(上)阿地钵碪(知临切十一)　萨那(上十二)　布啰塞仡唎(二合)睹(引)呬涅(十三)　泥微呬庶(上)皤(上)细(十四)　嚩(引)娑嚩萨那(十五)　布烂奈啰(十六)　都(十七)　多(引)闭肆(十八)　阿素啰(二合)萨那(十九)　堕喏(上)阿[走+乞](其迄切)林(二十)　多嚩(二合)钵施埵(二十一)　微图孕(二合)肆多(二十二)　么诃素啰(二十三)　阿素丽那啰(二合)钵啰演底(二十四)　避(引)多多啰(二合)悉多(二合二十五)　那罗地输地赊(二十六)　那莽勃陀肆也(二合二十七)　已曷底(二合)使曳(二合二十八)　曩么狱(去)多啰(二合二十九)　摩诃野舍(三十)　泥嚩(引)阿素啰肆酩(三十一)　僧孽啰(二合)名(上三十二)　勃陀摄陀(三十三)　阿耨多啰(三十四)　室啰(二合)末斯(三十五)　泥嚩微誓耶(三十六)　那么勃陀(引)底曩(引)莽斯(三十七)　僧(上)羯啰(二合)么阐(引)那(去)斯末捻(引三十八)　勃陀囊(引)铭曩嚩呬多(三十九)　微誓曳素(四十)　多多泥嚩(四十一)　阿素啰室者(二合四十二)　微宁多[口+梵](四十三)　讫里(二合)多(引)帝(四十四)　啰乞沙(二合)泥嚩(引)南(上四十五)　么努沙(引)南(四十六)　啰乞沙(二合)三(上)尾那(四十七)　曳翳诃(四十八)　达么你泥世(四十九)　污多囒(二合)底(五十)　素(引)钵啰(二合)底瑟耻(二合)多(五十一)　宁疙(鱼近切)里(二合)呬多(五十二)　多嚩(二合)夜(引)阿素(引)啰(五十三)　阿啰(二合)去洒(二合)娑药叉紧那啰(五十四)　曩(引)伽鸠盘吒步多多你(五十五)　毗舍(引)遮那曩嚩多他(五十六)　阿者罗悉他(上二合)曩(五十七)　钵啰(二合)钵睹肆(五十八)　印那啰(二合)印那啰(二合五十九)　布啰(二合)塞讫里(二合)多(六十)　阿底严毗(引)啰(六十一)　扇(引)旦(引)者(六十二)　阿孽啰(二合)布路沙(六十三)　细(引)尾囊(六十四)钵啰(二合)攘漫睹(引)肆(六十五)　泥末那啰(二合六十六)　勃地么(引)多他微庶路(二合)多(六十七)　阿(引)末舍翳诃(六十八)　素多啰(二合)肆氏(六十九)　阿啰(二合)乞沙(二合)三(上)末娜呬多(七十)　娑诃萨啰(二合)泥多啰(二合七十一)　素(引)目佉罨播娑(二合)丽(七十二)　钵唎嚩(引)履多(七十三)　污波闷攘(汝阳切)萨嚩(二合)甘羯忙(七十四)　布啰(二合)迷呬睹肆酩(七十五)　野讫唎(二合)檐(七十六)　阿底钵始遮(七十七)　阿努钵啰(二合)没多(七十八)　阿者罗素钵唎(二合)底瑟耻(二合)多(七十九)　讫里(二合)胆呬(八十)　据舍蓝布啰(二合)迷(八十一)　么怒世(引)数(八十二)　忙呬(引)钵底(八十三)　布啰嚩(二合)虚牟肆(八十四)　泥嚩(引)南(上八十五)　布誓(下音誓)印底(八十六)　答嚩忙努(引)沙(上八十七)　勃陀肆野(二合)讫唎(二合)得嚩(二合八十八)　萨得迦(二合)蓝(八十九)　布阇陛杀底(九十)　帝莫呼(九十一)　么诃嚩莽宁(九十二)　微者蓝皤嚩南者(九十三)　素庶(引)皤底(九十四)　泥嚩来野肆(去九十五)　莽地野(二合)肆氏(九十六)　野去疏(二合)呬(九十七)　播履嚩履睹(九十八)　钵啰(二合)灆磨(九十九)　呵唎磨[合+牛]者(一百)　多嚩肆迦(一百一)　微舍那阿疙啰(二合)嚩(引)呬(一百二)　娑哆底么底(一百三)　素啰多钵啰(二合)底(一百四)　娑啰多娑多他(一百五)　钵啰(二合)部(引)萨建陁(一百六)　阿你啰者莽啰者(一百七)　摩诃磨霓(一百八)　摩诃萨建(引)陁(一百九)　摩诃计都(一百一十)　素钵啰(二合)地者(一百十一)　摩诃磨啰(一百十二)　翳帝药叉(一百十三)　摩诃帝喏(一百十四)　阿啰(二合)乞羼(二合)底皤嚩南多嚩(一百十五)　摩护药叉钵唎(二合)嚩(引)[口+路](一百十六)　曳那输皤肆嚩娑嚩(一百十七)　摩素萨嚩嚩素底喏(一百十八)　摩诃帝喏摩诃仰你(一百十九)　摩诃钵啰(二合)诃啰怒制嚩(一百二十)　阿尾呬(上)娑那耶(引)多替嚩者(一百二十一)　素名嚧暮啰陁你(二合一百二十二)多嚩嚩娑嚩(一百二十三)　萨嚩泥嚩(一百二十四)　布啰塞讫唎(二合)睹(一百二十五)　庶(去引)婆底(一百二十六)　婆嚩曩污婆(引)娑(一百二十七)　钵啰(二合)磨闷者肆(一百二十八)　底喏娑(一百二十九)”

佛言：“无边庄严，此是能摄帝释等句。若善男子趣菩提者，于彼后时有诸众生摄受法者，及为众生摄法善巧得安住者，由是诸句，天帝释等而当授与此等诸句。”

佛言：“无边庄严，何者是能摄四天王并眷属句？”而说颂曰：

&nbsp;&nbsp;&nbsp;&nbsp;“于彼住夜叉，&nbsp;&nbsp;&nbsp;&nbsp;无忿无扰乱，

&nbsp;&nbsp;&nbsp;&nbsp;多闻之长子，&nbsp;&nbsp;&nbsp;&nbsp;及父咸恭敬。

&nbsp;&nbsp;&nbsp;&nbsp;删阇耶夜叉，&nbsp;&nbsp;&nbsp;&nbsp;及诸胜军旅，

&nbsp;&nbsp;&nbsp;&nbsp;而常拥护彼，&nbsp;&nbsp;&nbsp;&nbsp;爱乐此法者。

&nbsp;&nbsp;&nbsp;&nbsp;持国大神王，&nbsp;&nbsp;&nbsp;&nbsp;恒将诸眷属，

&nbsp;&nbsp;&nbsp;&nbsp;彼亦常卫护，&nbsp;&nbsp;&nbsp;&nbsp;善说此经者。

&nbsp;&nbsp;&nbsp;&nbsp;丑目之眷属，&nbsp;&nbsp;&nbsp;&nbsp;自身与军众，

&nbsp;&nbsp;&nbsp;&nbsp;若能住此教，&nbsp;&nbsp;&nbsp;&nbsp;一切当拥护。

&nbsp;&nbsp;&nbsp;&nbsp;增长王亦尔，&nbsp;&nbsp;&nbsp;&nbsp;军旅及诸众，

&nbsp;&nbsp;&nbsp;&nbsp;爱乐此法者，&nbsp;&nbsp;&nbsp;&nbsp;普皆作卫护。

&nbsp;&nbsp;&nbsp;&nbsp;幢幡大幢力，&nbsp;&nbsp;&nbsp;&nbsp;此住于东方，

&nbsp;&nbsp;&nbsp;&nbsp;大称罗刹斯，&nbsp;&nbsp;&nbsp;&nbsp;彼皆摄入此。

&nbsp;&nbsp;&nbsp;&nbsp;而于此法门，&nbsp;&nbsp;&nbsp;&nbsp;有能受持者，

&nbsp;&nbsp;&nbsp;&nbsp;自身与眷属，&nbsp;&nbsp;&nbsp;&nbsp;常亲近守护。

&nbsp;&nbsp;&nbsp;&nbsp;蓝婆毗羯遮，&nbsp;&nbsp;&nbsp;&nbsp;并及悉驮多，

&nbsp;&nbsp;&nbsp;&nbsp;奚离末底等，&nbsp;&nbsp;&nbsp;&nbsp;此皆住南方，

&nbsp;&nbsp;&nbsp;&nbsp;侍卫于帝释，&nbsp;&nbsp;&nbsp;&nbsp;彼皆摄入此，

&nbsp;&nbsp;&nbsp;&nbsp;拥护益精气，&nbsp;&nbsp;&nbsp;&nbsp;一切智者说。

&nbsp;&nbsp;&nbsp;&nbsp;剑离三蜜多，&nbsp;&nbsp;&nbsp;&nbsp;及伽罗系翅，

&nbsp;&nbsp;&nbsp;&nbsp;并与蜜室多，&nbsp;&nbsp;&nbsp;&nbsp;名称罗刹斯，

&nbsp;&nbsp;&nbsp;&nbsp;皆住于西方，&nbsp;&nbsp;&nbsp;&nbsp;此等皆摄来，

&nbsp;&nbsp;&nbsp;&nbsp;说法了义者，&nbsp;&nbsp;&nbsp;&nbsp;一切常拥护。

&nbsp;&nbsp;&nbsp;&nbsp;实谛有实谛，&nbsp;&nbsp;&nbsp;&nbsp;名称罗刹斯，

&nbsp;&nbsp;&nbsp;&nbsp;深信于此法，&nbsp;&nbsp;&nbsp;&nbsp;彼住于北方，

&nbsp;&nbsp;&nbsp;&nbsp;佛为拥护故，&nbsp;&nbsp;&nbsp;&nbsp;摄彼来入此，

&nbsp;&nbsp;&nbsp;&nbsp;由如来威力，&nbsp;&nbsp;&nbsp;&nbsp;一切合掌住。”

佛言：“无边庄严，何者是能摄四天王并诸眷属侍从内宫令入之句？”即说咒曰：

“散宁微舍你(一)　摩诃(引)萨嚟(二)　摩诃揭你(三)　摩诃揭若你(四)　钵啰(二合)步(引)多微誓曳(五)　驮嚩(二合)社阿孽啰(六)　汙播嚩(引)萨你(七)　阿你逻(引)细曩睹娑呵(八)　曩曩筏囊奈赊你舍(九)　折埵唎(引)路(引)迦播(引)啰你(十)　睹肆铭啰(引)若曩污折地(十一)　阿(引)吠设娜(十二)　伊诃萨曼嚩(引)呵啰他(去十三)　勿啰(二合)[口+誓]宁[薛/女]啰(二合)诃(十四)　萨迷折突地舍(十五)”

佛言：“无边庄严，何者是摧伏魔波旬句？汝应谛听，善思念之。”即说咒曰：

“蜜底丽(二合一)　蜜多啰嚩底(二)　迦路宁(三)　迦[口+路]曩嚩底(四)　微步(引)底(五)微步(引)多嚩底(六)　钵啰(二合)牟折你(七)　钵啰(二合)牟折囊嚩底(八)　讫唎(二合)多讫唎(二合)多嚩底(九)　阿怒仰酩(十)　阿怒仰莽嚩底(十一)　邬播(引)多掣娜你(十二)　伽(引)么微嚩攘你(十三)　底唎(二合)瑟曩(二合)娑牟姝(去)杀你(十四)　你[薛/女]唎(二合)呬(引)多忙(引)啰嚩蓝(十五)　嗢多啰囊嚩底(十六)　钵啰(二合)底与(二合)多啰嚩底(十七)　邬闭(引)去沙(二合)怒娑呬帝(十八)　阿(引)灆么囊微输驮你(十九)　宁那啰(二合)舍曩(二十)　阿三(引)暮(引)诃你(二十一)　你瑟吒(二合)钵啰(二合)半(引)者宁(二十二)”

佛言：“无边庄严，此是摧伏魔波旬句。由是句故，不令天魔及诸军众而得其便。”

佛言：“无边庄严，何者是能摄彼大梵天句？汝今谛听，善思念之。”即说咒曰：

“阿地钵底(一)　摩诃悉他(去引二合)曩(上)筏底(二)　娑嚩(二合)琰讫唎(二合)多(三)　悉他(引二合)曩酩底(四)　曩曩摩护微尾驮(五)　钵啰(二合)底与(二合)播萨他(二合)曩伽啰曩(六)　阿地伽萨他(二合)曩钵底(七)　庶驮萨他(引二合)曩[薛/女]睹(八)　娑含(引)钵底(九)　阿地羯烂(引二合)多(十)　微庶(引)驮曩(十一)　庶婆钵唎(十二)　钵啰庶皤(引)地目多(十三)　钵啰(二合)勃多(二合)室唎(二合)多(十四)　你嚩(引)娑囊(十五)　钵啰(二合)步(引)多(十六)　钵啰(二合)皤(十七)　你[薛/女]啰(二合)蹊(引)多伽(上)么(十八)　娑嚩(二合)悉底(二合)伽(引)么(十九)　钵啰(二合)底与(二合)播萨他(引二合)曩(二十)”

佛言：“无边庄严，此是能摄大梵天句。由是句故，大梵诸天能授与彼诸说法师清净妙善等引梵行圆满文句。”

佛言：“无边庄严，何者是净居诸天法光明句？汝今谛听，善思念之。”即说咒曰：

“微输(引)驮曩嚩底(一)　案底么伽(引)噜你(二)　伽(引)么磨嚩(三)　邬娑(引)多(上)你(四)　钵啰(二合)涅酩多(引)你(五)　钵唎(二合)演多(六)　钵啰(二合)底与(二合)波悉他(二合)曩钵耶(引七)　嚩娑(引)曩(八)　阿(引)赖耶微输(引)驮你(九)　阿(引)攘钵演多伽啰你(十)　案底么泥(上)舍(十一)　钵啰(二合)底与(二合)播悉他(引二合)宁(十二)”

佛言：“无边庄严，此是净居诸天法光明句。由是咒句，而能授与诸善男子我诸法藏。”

佛言：“无边庄严，若有天王、人王、阿修罗王、迦楼罗王，及诸龙王，或大威德、小威德者，若信不信诸众生等，我皆授与陀罗尼句，令其信者，于此法中获增上信；其不信者，默然舍之，不令得起语言诤论。说此法时，若有来作障碍留难而悉摧伏。此中何者是能摄取净信者句？”即说咒曰：

“愚嚧那(上)嚟(一)　阿者钵丽(二)　娑嚩(二合)毗涅呵(引)啰(三)　句末泥(四)　涅攘曩钵啰(二合)底微嚧异宁(五)　只多珊者曩你(六)　只多钵唎(二合)羯酩(七)　只多三(上)钵啰(二合)娑(引)那(上)你(八)　么曩肆也(二合九)　呵唎洒(二合)伽啰你(十)　微攘曩肆也(二合十一)　阿怒娑嚩(二合)底(十二)　阿怒达么努闭去洒(二合)宁(十三)　呬都珊那唎舍你(十四)　多他阿去杀(二合)啰钵那(十五)　涅泥(上)舍(十六)　输(引)地多(上)嚩底(十七)　野他(引)[薛/女]多(十八)　野他努句路(上)播么(十九)　邬播莽涅泥(上引)舍(二十)　微庶(引)地多(二十一)　怛多啰(二合)伽(引)丽(二十二)　曩者羯答微阎(二合二十三)　三钵啰(二合)娑(引)娜遏他(二合)睹娑么(二十四)　野他(引)怒句懒者目佉(二十五)　邬波僧贺啰喻舍(二十六)　阿(引)舍耶肆也(二合二十七)　微庶(引)地耶(二十八)　野他庶(引)地底(二十九)　罗去洒(二合)曩罗去洒(二合)你(三十)　罗去洒(二合)曩嚩底(三十一)　罗去洒(二合)囊微输驮你(三十二)　钵啰底吠驮遏他(三十三)　珊那唎(二合)舍你(三十四)　句舍啰冒他萨谜呵(三十五)　钵啰(二合)微者曳(三十六)　娑么娑啰你(三十七)　讫唎多(引)怒阿啰(二合)去史(二合三十八)　萨底也(二合)遏替(三十九)　萨底也(二合)南(上四十)　素微输(引)地帝(四十一)”

佛言：“无边庄严，此是能摄净信者句及授与句，由是当能授与说此法师善品及义。善男子，我今复说摧伏不信者句。”即说咒曰：

“去洒(二合)迷(一)　去洒么嚩底(二)　迷多啰(二合)钵唎(二合)羯么(三)　钵啰(二合)底与(二合)波娑他(二合引)宁(四)　伽[口+路]囊钵啰(二合)底逻(引)婆(五)　呬多努剑跛(六)　散喏曩你(七)　僧揭啰(二合)呵嚩萨睹(二合八)　呬多嚩萨睹(九)　散那啰(二合)舍你(十)　钵唎(二合)嚩喏你耶(十一)　嚩喏你(十二)　簸跛咩多啰(二合十三)　细嚩你(十四)　曩坦多啰(二合)泥世萨他(二合)答微耶(二合十五)　野多啰(二合)尾揭啰(二合)呵嚩底怒(十六)　萨摩[薛/女]烂(二合)陀(十七)　钵啰(二合)那(引)逻你(十八)　邬波蔗(引)啰珊那唎舍你(十九)　你舍啰(二合)夜微庶(引)驮你(二十)　阿(引)多么(二合)怒伽酩(二十一)　钵啰(二合)邬波僧呵啰(二合)你(二十二)　涅酩多(引)你(二十三)　阿怒啰去沙(二合二十四)　钵啰(二合)底与(二合)波娑他(引二合)宁(二十五)”

佛言：“无边庄严，此是调伏不信者句，由是不令造诸过恶。直尔善法尚多憎嫉，何况于此无上法教！是故此诸咒句，为灭一切诸过恶故，为断一切烦恼故转。

“无边庄严，我见众生心无净信，或欲斗诤，或欲损害，或欲恼乱，而来亲近如来。知彼心所动作，随其种类，以诸法门而作觉悟，令其舍离不善寻思，及令发起诸善根因。

“无边庄严，如来安住于十八种不共法中，能善了知众生心行，及能了知心所摄法。

“无边庄严，何等名为十八佛不共法？

“无边庄严，所谓如来于某时夜，现觉阿耨多罗三藐三菩提，乃至入于无余涅槃，于其中间无有误失，无卒暴音；无忘失念；无不择舍；无种种想；无不定心；精进无退；念无退；志欲无退；等持无退；慧无退；解脱无退；解脱智见无退；一切如来身业智为前导，随智而转；一切如来语业智为前导，随智而转；一切如来意业智为前导，随智而转；如来智见于过去世无著无碍；如来智见于未来世无著无碍；如来智见于现在世无著无碍。

“无边庄严，如来成就此等十八不共法故，无量智见力悉皆成就故，能开演此陀罗尼门清净法品。为于不信一切有情生净信故，为净信者于此法门得清净智。

“无边庄严，如来随所乐欲，以诸无量种种语言，分别解说此陀罗尼门，亦不能说此陀罗尼门断疑理趣百分之一，乃至俱胝百千算数及譬喻分。何以故？此诸法门是无量门、不思议门。此所有门，能得一切智智转故。

“复次，无边庄严，由此如来以无量异名，今为汝等开示演说此诸法门，欲令汝等普遍了知无量法门，得陀罗尼故。”即说咒曰：

“怛侄他阿(引)唎曳(一)　阿(引)唎耶(二合)嚩底(二)　阿(引)唎耶(二合)怒(上)揭帝(三)　你驮(引)宁(四)　你驮(引)曩嚩底(五)　嚩睹钵啰(二合)酩(六)　嚩啰睹(二合)簸掣那(上)伽啰你(七)　阿(引)伽(引)舍微输(引)驮你(八)　阿怒去铩(二合)簸你(九)　阿宁去铩(二合)簸你(十)　阿微[薛/女]多钵啰酩(十一)　阿怒播[薛/女](上)底你(十二)　涅畔(引)曩钵他微输(引)驮你(十三)　微耶(二合)波你去史(二合)钵底(十四)　阿怒播(引)那(十五)　宁[口+路](引)驮播啰酩(十六)　萨嚩攘涅畔(引)曩(十七)　宁那啰(二合)舍宁(十八)”

佛告无边庄严菩萨言：“此诸陀罗尼印能清净句，异名说句。由受持此陀罗尼法门，以少功用，证菩萨位差别妙智，及近大悲。由随义觉，证得悟入一切法智。

“无边庄严，此陀罗尼句是大良药，以能除破诸重病故。复能除灭无明无智极黑闇障，随顺明法圆满转故。随何明法圆满而转？谓随顺明法智圆满故，而能现证宿住智明；随顺明法智善巧故，而得出生天眼智明；随顺舍离诸烦恼故，能现证得漏尽智明。由此复能获得一切所学波罗蜜多无上知见、一切智智见、一切智智地。

“无边庄严，汝观如来善能如许广大说法，于诸方便善巧圆满。

“无边庄严，如来如是成就大智，能善安住一切智智、力、无畏等。此无上宝藏，于无量俱胝那由他劫，所修善根之所积集。以是缘故，能善安住此诸法门。今为汝等成熟佛法，于法理趣出生善巧，开示演说此陀罗尼清净法品。若善男子、善女人等，发心求趣大菩提者，而欲随我正修学者，于我法教欲拥护者，于诸如来无量法藏欲受持者，于此法中当勤修习，志乐精进，住不放逸不著三界。于一切智智心作意善加持者，于诸色缘清净善巧善修习者，于受、想、行、识清净善巧勤修习者，于实谛句出生清净勤修习者，于诸法中，应可乐求诸清净智。

“无边庄严，由内清净故，一切法清净；由内寂静故，一切法寂静；由内寂灭故，一切法寂灭；由内无所取故，一切法无所取；由内不住故，诸法不住；由内灭故，一切法灭；由内无所作故，一切法无所作；由内无来去故，一切诸法亦无来去。

“无边庄严，此诸门句，令诸菩萨内清净转，由外本性无分别故不起分别。然能受持清净陀罗尼门，舍离贪恚，心不贡高，为诸如来之所称叹，于诸众生最为殊胜，作无上主，当能证得无碍智说欢喜辩才，于前后际得清净智；能遍记別而能随念中道之性，及能证得无生法忍；能证缘起愿殊胜性，及于诸愿能遍清净；当能遍持不共一切法智善巧，所发语言众皆信受，能于当来雨大法雨。

“无边庄严，菩萨由得陀罗尼故，必定当证无生法忍，逮得一切法清净智，及能出生如是法智，谓一切法不生不灭。而复证得如是法智，谓虚妄生生不成就，不成就者即便散坏，散坏法者而无所趣。此一切法皆灭坏门，此灭坏门同无生相，若是无生彼即无灭。如实观察一切诸法，远离相已，则不执著，则不戏论。

“无边庄严，此是诸菩萨无生智门善巧观察，而能入此诸陀罗尼，由是速能获无生忍，辩才具足。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“若法虚妄生，&nbsp;&nbsp;&nbsp;&nbsp;生已必灭坏，

&nbsp;&nbsp;&nbsp;&nbsp;诸法离于有，&nbsp;&nbsp;&nbsp;&nbsp;于谁可遍持？

&nbsp;&nbsp;&nbsp;&nbsp;诸法既非有，&nbsp;&nbsp;&nbsp;&nbsp;无有无可取，

&nbsp;&nbsp;&nbsp;&nbsp;若法不可得，&nbsp;&nbsp;&nbsp;&nbsp;于何而遍持？

&nbsp;&nbsp;&nbsp;&nbsp;若不了诸法，&nbsp;&nbsp;&nbsp;&nbsp;自性不可得，

&nbsp;&nbsp;&nbsp;&nbsp;彼则行于相，&nbsp;&nbsp;&nbsp;&nbsp;不得陀罗尼。

&nbsp;&nbsp;&nbsp;&nbsp;诸法如虚空，&nbsp;&nbsp;&nbsp;&nbsp;由是说开示，

&nbsp;&nbsp;&nbsp;&nbsp;虚空及开示，&nbsp;&nbsp;&nbsp;&nbsp;二俱无所有。

&nbsp;&nbsp;&nbsp;&nbsp;此二离于有，&nbsp;&nbsp;&nbsp;&nbsp;诸法亦空无，

&nbsp;&nbsp;&nbsp;&nbsp;如是解法者，&nbsp;&nbsp;&nbsp;&nbsp;彼能获总持。

&nbsp;&nbsp;&nbsp;&nbsp;随觉无初始，&nbsp;&nbsp;&nbsp;&nbsp;不分别中后，

&nbsp;&nbsp;&nbsp;&nbsp;诸法离分别，&nbsp;&nbsp;&nbsp;&nbsp;一切悉空无。

&nbsp;&nbsp;&nbsp;&nbsp;若处无坚实，&nbsp;&nbsp;&nbsp;&nbsp;不实亦非有，

&nbsp;&nbsp;&nbsp;&nbsp;依诸法真理，&nbsp;&nbsp;&nbsp;&nbsp;云何得遍持？

&nbsp;&nbsp;&nbsp;&nbsp;如是了诸法，&nbsp;&nbsp;&nbsp;&nbsp;自性无所有，

&nbsp;&nbsp;&nbsp;&nbsp;我今略说彼，&nbsp;&nbsp;&nbsp;&nbsp;得清净总持。

&nbsp;&nbsp;&nbsp;&nbsp;诸法如虚空，&nbsp;&nbsp;&nbsp;&nbsp;亦等于空旷，

&nbsp;&nbsp;&nbsp;&nbsp;以慧常观察，&nbsp;&nbsp;&nbsp;&nbsp;彼能获总持。

&nbsp;&nbsp;&nbsp;&nbsp;诸法无所有，&nbsp;&nbsp;&nbsp;&nbsp;不生亦不起，

&nbsp;&nbsp;&nbsp;&nbsp;无有无可取，&nbsp;&nbsp;&nbsp;&nbsp;此云何遍持？

&nbsp;&nbsp;&nbsp;&nbsp;一切法无相，&nbsp;&nbsp;&nbsp;&nbsp;自性无戏论，

&nbsp;&nbsp;&nbsp;&nbsp;一切皆离相，&nbsp;&nbsp;&nbsp;&nbsp;说法无所有。

&nbsp;&nbsp;&nbsp;&nbsp;若能如是解，&nbsp;&nbsp;&nbsp;&nbsp;一切法如理，

&nbsp;&nbsp;&nbsp;&nbsp;彼则无分别，&nbsp;&nbsp;&nbsp;&nbsp;而能得遍持。

&nbsp;&nbsp;&nbsp;&nbsp;诸法以自性，&nbsp;&nbsp;&nbsp;&nbsp;无故不可得，

&nbsp;&nbsp;&nbsp;&nbsp;解了无有义，&nbsp;&nbsp;&nbsp;&nbsp;彼成就总持。

&nbsp;&nbsp;&nbsp;&nbsp;若如是观察，&nbsp;&nbsp;&nbsp;&nbsp;一切法不染，

&nbsp;&nbsp;&nbsp;&nbsp;智不分别空，&nbsp;&nbsp;&nbsp;&nbsp;彼能持诸法。

&nbsp;&nbsp;&nbsp;&nbsp;无常义空义，&nbsp;&nbsp;&nbsp;&nbsp;苦义及厌离，

&nbsp;&nbsp;&nbsp;&nbsp;若以慧了知，&nbsp;&nbsp;&nbsp;&nbsp;彼智得增长。

&nbsp;&nbsp;&nbsp;&nbsp;示说无所取，&nbsp;&nbsp;&nbsp;&nbsp;涅槃如理义，

&nbsp;&nbsp;&nbsp;&nbsp;坚无分别意，&nbsp;&nbsp;&nbsp;&nbsp;亦不分别法。

&nbsp;&nbsp;&nbsp;&nbsp;由是能受持，&nbsp;&nbsp;&nbsp;&nbsp;诸法不坚固，

&nbsp;&nbsp;&nbsp;&nbsp;无有无所取，&nbsp;&nbsp;&nbsp;&nbsp;寂静空难见。

&nbsp;&nbsp;&nbsp;&nbsp;若解法已说，&nbsp;&nbsp;&nbsp;&nbsp;于说不分别，

&nbsp;&nbsp;&nbsp;&nbsp;无著无分别，&nbsp;&nbsp;&nbsp;&nbsp;能持此法门。

&nbsp;&nbsp;&nbsp;&nbsp;若解了相已，&nbsp;&nbsp;&nbsp;&nbsp;能了于无相，

&nbsp;&nbsp;&nbsp;&nbsp;彼亦于诸法，&nbsp;&nbsp;&nbsp;&nbsp;不起舍离想。

&nbsp;&nbsp;&nbsp;&nbsp;彼能了此义，&nbsp;&nbsp;&nbsp;&nbsp;正觉之所说，

&nbsp;&nbsp;&nbsp;&nbsp;善巧说秘密，&nbsp;&nbsp;&nbsp;&nbsp;彼能随我觉。

&nbsp;&nbsp;&nbsp;&nbsp;若如理观察，&nbsp;&nbsp;&nbsp;&nbsp;无量一切法，

&nbsp;&nbsp;&nbsp;&nbsp;彼舍离诸量，&nbsp;&nbsp;&nbsp;&nbsp;能觉此理趣。

&nbsp;&nbsp;&nbsp;&nbsp;若能观察法，&nbsp;&nbsp;&nbsp;&nbsp;无名及无相，

&nbsp;&nbsp;&nbsp;&nbsp;能了达此义，&nbsp;&nbsp;&nbsp;&nbsp;彼能增长忍。

&nbsp;&nbsp;&nbsp;&nbsp;诸愿与殊胜，&nbsp;&nbsp;&nbsp;&nbsp;及如理观察，

&nbsp;&nbsp;&nbsp;&nbsp;所愿并诸色，&nbsp;&nbsp;&nbsp;&nbsp;不住能违彼。

&nbsp;&nbsp;&nbsp;&nbsp;了此法门义，&nbsp;&nbsp;&nbsp;&nbsp;能如理观察，

&nbsp;&nbsp;&nbsp;&nbsp;于诸法理中，&nbsp;&nbsp;&nbsp;&nbsp;彼亦无疑惑。

&nbsp;&nbsp;&nbsp;&nbsp;若以慧观察，&nbsp;&nbsp;&nbsp;&nbsp;一切诸法相，

&nbsp;&nbsp;&nbsp;&nbsp;决定解了者，&nbsp;&nbsp;&nbsp;&nbsp;彼则入无相。

&nbsp;&nbsp;&nbsp;&nbsp;彼于此理趣，&nbsp;&nbsp;&nbsp;&nbsp;能了善安住，

&nbsp;&nbsp;&nbsp;&nbsp;如是无畏者，&nbsp;&nbsp;&nbsp;&nbsp;能速证佛法。

&nbsp;&nbsp;&nbsp;&nbsp;于法不戏论，&nbsp;&nbsp;&nbsp;&nbsp;平等无分别，

&nbsp;&nbsp;&nbsp;&nbsp;了法相应已，&nbsp;&nbsp;&nbsp;&nbsp;于厌离无惑。

&nbsp;&nbsp;&nbsp;&nbsp;于灭不分别，&nbsp;&nbsp;&nbsp;&nbsp;蕴尽寂静义，

&nbsp;&nbsp;&nbsp;&nbsp;彼于法平等，&nbsp;&nbsp;&nbsp;&nbsp;得如理辩才。

&nbsp;&nbsp;&nbsp;&nbsp;能修习慈悲，&nbsp;&nbsp;&nbsp;&nbsp;利益诸众生，

&nbsp;&nbsp;&nbsp;&nbsp;善住相应者，&nbsp;&nbsp;&nbsp;&nbsp;彼觉了无上。

&nbsp;&nbsp;&nbsp;&nbsp;若离众生相，&nbsp;&nbsp;&nbsp;&nbsp;能了法无我，

&nbsp;&nbsp;&nbsp;&nbsp;法无戏论义，&nbsp;&nbsp;&nbsp;&nbsp;如理不戏论。

&nbsp;&nbsp;&nbsp;&nbsp;若闻此法已，&nbsp;&nbsp;&nbsp;&nbsp;能速得净信，

&nbsp;&nbsp;&nbsp;&nbsp;彼当见正觉，&nbsp;&nbsp;&nbsp;&nbsp;弥勒两足尊。

&nbsp;&nbsp;&nbsp;&nbsp;彼令我欢喜，&nbsp;&nbsp;&nbsp;&nbsp;于此众会中，

&nbsp;&nbsp;&nbsp;&nbsp;若有闻此法，&nbsp;&nbsp;&nbsp;&nbsp;彼能作贤爱。

&nbsp;&nbsp;&nbsp;&nbsp;敬爱如来者，&nbsp;&nbsp;&nbsp;&nbsp;是则无破坏，

&nbsp;&nbsp;&nbsp;&nbsp;由闻此法已，&nbsp;&nbsp;&nbsp;&nbsp;能为善贤爱。

&nbsp;&nbsp;&nbsp;&nbsp;若于贤劫中，&nbsp;&nbsp;&nbsp;&nbsp;欲见诸如来，

&nbsp;&nbsp;&nbsp;&nbsp;修学此法门，&nbsp;&nbsp;&nbsp;&nbsp;能令诸佛喜。

&nbsp;&nbsp;&nbsp;&nbsp;无量寿威光，&nbsp;&nbsp;&nbsp;&nbsp;阿閦大名称，

&nbsp;&nbsp;&nbsp;&nbsp;若欲见彼者，&nbsp;&nbsp;&nbsp;&nbsp;当学此法门。

&nbsp;&nbsp;&nbsp;&nbsp;若欲成菩提，&nbsp;&nbsp;&nbsp;&nbsp;寂静最胜法，

&nbsp;&nbsp;&nbsp;&nbsp;或求转轮位，&nbsp;&nbsp;&nbsp;&nbsp;当学此法门。

&nbsp;&nbsp;&nbsp;&nbsp;若乐求最上，&nbsp;&nbsp;&nbsp;&nbsp;善巧总持门，

&nbsp;&nbsp;&nbsp;&nbsp;当于此法学，&nbsp;&nbsp;&nbsp;&nbsp;常应不放逸。

&nbsp;&nbsp;&nbsp;&nbsp;若欲成广大，&nbsp;&nbsp;&nbsp;&nbsp;最上殊胜愿，

&nbsp;&nbsp;&nbsp;&nbsp;求证菩提者，&nbsp;&nbsp;&nbsp;&nbsp;当学此法门。

&nbsp;&nbsp;&nbsp;&nbsp;此经之所说，&nbsp;&nbsp;&nbsp;&nbsp;陀罗尼法门，

&nbsp;&nbsp;&nbsp;&nbsp;能开示诸法，&nbsp;&nbsp;&nbsp;&nbsp;此印最无上。

&nbsp;&nbsp;&nbsp;&nbsp;诸法内真实，&nbsp;&nbsp;&nbsp;&nbsp;以总持开示，

&nbsp;&nbsp;&nbsp;&nbsp;此虚空法门，&nbsp;&nbsp;&nbsp;&nbsp;善决无边义。

&nbsp;&nbsp;&nbsp;&nbsp;所说诸善门，&nbsp;&nbsp;&nbsp;&nbsp;此法能开示，

&nbsp;&nbsp;&nbsp;&nbsp;总持义善巧，&nbsp;&nbsp;&nbsp;&nbsp;陀罗尼力故。

&nbsp;&nbsp;&nbsp;&nbsp;总持说为慧，&nbsp;&nbsp;&nbsp;&nbsp;能持一切法，

&nbsp;&nbsp;&nbsp;&nbsp;总持义善巧，&nbsp;&nbsp;&nbsp;&nbsp;以慧能了知。

&nbsp;&nbsp;&nbsp;&nbsp;于此异多释，&nbsp;&nbsp;&nbsp;&nbsp;已善说佛法，

&nbsp;&nbsp;&nbsp;&nbsp;以义正开示，&nbsp;&nbsp;&nbsp;&nbsp;无上菩提分。

&nbsp;&nbsp;&nbsp;&nbsp;差别智善巧，&nbsp;&nbsp;&nbsp;&nbsp;于斯正开示，

&nbsp;&nbsp;&nbsp;&nbsp;若于此法学，&nbsp;&nbsp;&nbsp;&nbsp;证无上菩提。

&nbsp;&nbsp;&nbsp;&nbsp;于此教开示，&nbsp;&nbsp;&nbsp;&nbsp;无上善法门，

&nbsp;&nbsp;&nbsp;&nbsp;得方便智已，&nbsp;&nbsp;&nbsp;&nbsp;应当说此法。

&nbsp;&nbsp;&nbsp;&nbsp;未曾说诸法，&nbsp;&nbsp;&nbsp;&nbsp;此无上种性，

&nbsp;&nbsp;&nbsp;&nbsp;于此义当学，&nbsp;&nbsp;&nbsp;&nbsp;开示甘露句。

&nbsp;&nbsp;&nbsp;&nbsp;智者若欲求，&nbsp;&nbsp;&nbsp;&nbsp;诸佛无碍慧，

&nbsp;&nbsp;&nbsp;&nbsp;若于此义学，&nbsp;&nbsp;&nbsp;&nbsp;当获最上智。

&nbsp;&nbsp;&nbsp;&nbsp;我于往昔时，&nbsp;&nbsp;&nbsp;&nbsp;无量无数劫，

&nbsp;&nbsp;&nbsp;&nbsp;若不学此法，&nbsp;&nbsp;&nbsp;&nbsp;不证寂理趣。

&nbsp;&nbsp;&nbsp;&nbsp;由我曾供养，&nbsp;&nbsp;&nbsp;&nbsp;无量百千佛，

&nbsp;&nbsp;&nbsp;&nbsp;为是能了知，&nbsp;&nbsp;&nbsp;&nbsp;说此无上法。

&nbsp;&nbsp;&nbsp;&nbsp;我为诸众生，&nbsp;&nbsp;&nbsp;&nbsp;作无边义利，

&nbsp;&nbsp;&nbsp;&nbsp;汝等应当作，&nbsp;&nbsp;&nbsp;&nbsp;得此陀罗尼。

&nbsp;&nbsp;&nbsp;&nbsp;若能了知此，&nbsp;&nbsp;&nbsp;&nbsp;陀罗尼门印，

&nbsp;&nbsp;&nbsp;&nbsp;智者由一句，&nbsp;&nbsp;&nbsp;&nbsp;能入此法门。

&nbsp;&nbsp;&nbsp;&nbsp;我智慧无上，&nbsp;&nbsp;&nbsp;&nbsp;亦无有数量，

&nbsp;&nbsp;&nbsp;&nbsp;由我具智蕴，&nbsp;&nbsp;&nbsp;&nbsp;能开示此法。

&nbsp;&nbsp;&nbsp;&nbsp;智者于此求，&nbsp;&nbsp;&nbsp;&nbsp;随觉菩提义，

&nbsp;&nbsp;&nbsp;&nbsp;于此义法门，&nbsp;&nbsp;&nbsp;&nbsp;无畏当勤学。

&nbsp;&nbsp;&nbsp;&nbsp;智者若欲求，&nbsp;&nbsp;&nbsp;&nbsp;广大智慧性，

&nbsp;&nbsp;&nbsp;&nbsp;于佛生尊重，&nbsp;&nbsp;&nbsp;&nbsp;当学此法门。

&nbsp;&nbsp;&nbsp;&nbsp;若欲转法轮，&nbsp;&nbsp;&nbsp;&nbsp;及吹大法螺，

&nbsp;&nbsp;&nbsp;&nbsp;智者应如理，&nbsp;&nbsp;&nbsp;&nbsp;当学此法门。

&nbsp;&nbsp;&nbsp;&nbsp;若欲放光明，&nbsp;&nbsp;&nbsp;&nbsp;普照无边际，

&nbsp;&nbsp;&nbsp;&nbsp;求于佛法时，&nbsp;&nbsp;&nbsp;&nbsp;于此如理学。

&nbsp;&nbsp;&nbsp;&nbsp;于天人世间，&nbsp;&nbsp;&nbsp;&nbsp;若欲为上首，

&nbsp;&nbsp;&nbsp;&nbsp;彼可学此经，&nbsp;&nbsp;&nbsp;&nbsp;决定一切法。

&nbsp;&nbsp;&nbsp;&nbsp;欲求广大智，&nbsp;&nbsp;&nbsp;&nbsp;发起诸功德，

&nbsp;&nbsp;&nbsp;&nbsp;乐求佛慧时，&nbsp;&nbsp;&nbsp;&nbsp;于此应随学。

&nbsp;&nbsp;&nbsp;&nbsp;欲开示法门，&nbsp;&nbsp;&nbsp;&nbsp;乐求于最胜，

&nbsp;&nbsp;&nbsp;&nbsp;无戏论佛智，&nbsp;&nbsp;&nbsp;&nbsp;于此义当学。

&nbsp;&nbsp;&nbsp;&nbsp;若欲乐开示，&nbsp;&nbsp;&nbsp;&nbsp;无碍智所说，

&nbsp;&nbsp;&nbsp;&nbsp;修学此法已，&nbsp;&nbsp;&nbsp;&nbsp;应说甘露句。

&nbsp;&nbsp;&nbsp;&nbsp;若欲照俱胝，&nbsp;&nbsp;&nbsp;&nbsp;无量无边界，

&nbsp;&nbsp;&nbsp;&nbsp;彼等于此教，&nbsp;&nbsp;&nbsp;&nbsp;应当善修学。

&nbsp;&nbsp;&nbsp;&nbsp;此无上法门，&nbsp;&nbsp;&nbsp;&nbsp;能净除诸法，

&nbsp;&nbsp;&nbsp;&nbsp;一切法清净，&nbsp;&nbsp;&nbsp;&nbsp;于此经中说。

&nbsp;&nbsp;&nbsp;&nbsp;种智两足尊，&nbsp;&nbsp;&nbsp;&nbsp;演此广大法，

&nbsp;&nbsp;&nbsp;&nbsp;于为菩萨说，&nbsp;&nbsp;&nbsp;&nbsp;此经最无上。”

佛告无边庄严：“是故诸菩萨，于此法教生爱乐已，为摄此法令久住故，复为哀愍诸众生故，于此法教应当书写、受持读诵。

“无边庄严，若复有人，于彼时中闻此法已，于如来所，以爱乐心而常思念。彼诸人等，当得如来无边法藏诸陀罗尼，辩才具足，于一切法速得自在，能具摄受不可思议佛刹庄严声闻菩萨。

“无边庄严，若诸菩萨住一切法无戏论者，由陀罗尼清净门故，此诸法门常得现前，皆能摄受无量不可思议殊胜功德。

“无边庄严，此是第三陀罗尼门清净法品。

“无边庄严，于彼后时，若有菩萨，欲随我学此陀罗尼法门者，当亲近善友，远离恶友。为遍拥护此诸法门，当舍身命受持陀罗尼清净法印。譬如迦利邸迦月圆满时，光明照耀于众星中最为殊胜；如是此陀罗尼印三品，摄受所有法门亦复如是，于一切契经中，此法光明最为殊胜。一切菩萨皆大尊重故，能出生无量辩才。此无量辩才，应知即是不放逸地。何者是于不放逸地？谓于此法作意思惟，如理观察不生妄念，如是能令遍忍清净。若诸菩萨精勤志求不放逸者，于此法门应善修习。为令此法得久住故，心常谦下尊重于法，书写经卷不离身手。见有志乐希求法者，发心趣向大菩提者，应当为彼开示、流布、教授、读诵、书写经卷，乃至随义而为解释。如其受持所有法门不应藏匿，愿诸众生得此无上佛法，利益我等，当令一切众生于诸佛法常不缺减。如是菩萨，于法无吝，常乐施人，于义不秘，尽皆为说，无少法门而不开示。

“无边庄严，应为利益安乐诸众生故，汝当受持此法门品陀罗尼门能清净句。”

尔时，世尊复告尊者阿难陀曰：“汝当受持此法门品！我诸弟子承事我者，亦当受持如是经典。”

时，阿难陀白世尊言：“以佛神力，我已受持。我由成就此法门故，无量法门皆得现前。”

佛言阿难陀：“如是，如是，如汝所说。由佛威力及此法门遍清净故，诸有受持此法门者，及亲事我能受持者，无量法门皆得现前。是故，阿难陀，汝当受持如来法教无量法藏。”

说此法时，于众会中，无量菩萨即便获得大法光明；得法光故，无量诸佛所说法门皆得现前，及得近于一切智智，如所乐求胜愿庄严悉能成就。

“阿难陀，汝观诸法本性甚深，如是如来能于无名相法作名相说，又能开示诸法本性，亦复净除令见清净。虽说诸法无法可说，亦无能说。”

佛言：“阿难陀，若能如是观诸法性，便得发生无量智慧。”

说此法时，无数菩萨证无生法忍，无量众生发阿耨多罗三藐三菩提心，于阿僧祇劫当证无上正等菩提，复能出生无量辩才。

尔时，世尊加持此陀罗尼门，放大光明，其光普照无量无边诸佛世界。由此光明，彼诸世界所有菩萨，皆悉得闻此陀罗尼；闻此法已，能遍成熟菩提法分。于彼复有无量众生，皆发阿耨多罗三藐三菩提心。当于尔时，一切众生皆得安乐。是时，复有诸天雨天波头摩华，于大众会诸菩萨中，唱如是言：“愿一切众生得佛智慧。”

尔时，无量辩才菩萨白佛言：“世尊，当何名此法门？我当云何奉持？”

佛告无量辩才菩萨言：“此法门名《陀罗尼王》，亦名《陀罗尼印》，亦名《三品所摄善巧》，汝当受持。此是无边辩才，摄一切义善巧法门。由此法门，而能照了一切诸法，断一切疑。是故诸菩萨于此法门，应当奉持。”

尔时，一切大众为供养法故，以五色华散于佛上。佛说此经已，诸菩萨摩诃萨一切众会，及天、人、阿修罗、乾闼婆等，闻佛所说，皆大欢喜，信受奉行。

## 大宝积经卷第八

### 密迹金刚力士会第三之一

闻如是：一时，佛游王舍城灵鹫山，与大比丘众俱。四万二千菩萨，八万四千一切大圣，神通以达，各在十方异佛国会，故来集此。皆得法忍，至不退转一生补处；逮致总持，辩才无碍，周流十方无数佛土，神通自娱；弃诸外学，降伏众魔，消诸怨敌；等心众生，睹一切源，晓了三界众生根本；普入一切诸度无极，常处闲静，善权方便靡所不通；诸佛咨嗟宣扬其德，修无数劫奉开士行，积功累德亿载兆垓；从无限世心平如地，诸佛土境不可限量；所行清净，弃众挂碍，除诸阴盖，其身坚强犹如钩锁；得金刚志，致道圣性，大师子吼独步众会，体解所入得无所畏，光蔽日月阐曜真法；等于三世，去来今得寤惑决疑；深入微妙，下于缘起，开化刚强，捐舍断灭、有常之想；一切禅思三昧正受，将护畅达处处所入，十方闻声受无重问；不断三宝训诲言教，积德无量兴隆道宝，过诸声闻、缘觉之地；行无尽慈，遵无极哀，摄四梵行，四恩普济随时开度；过三脱门，至三达智，周旋三界犹如日月，往来四域如转轮圣王，以勇猛慧度生老死，出入五趣如炬照冥；心无所著犹如莲华生于污埿，行无增损犹如虚空无所增爱，颁宣三藏如国明君赐报印绶拜与官号；超俗八法不以戚忻，游入八难化众危厄；以慧成就转不退轮，解众废乱，显示正真本无之法，发训超分至一切智；三界为震，佛十八法诲诸愚冥，离于三毒如吹浮云；以道法舟往度众生，劝十二海脱生死轮，往来三处济十二因。

诸会菩萨具足功勋，其名曰：月施菩萨、月英菩萨、寂英菩萨、首英菩萨、光英菩萨、光首菩萨，首积、首寂、钩锁、龙忻、龙施、执像蜜天、缘胜、缘手、常举手、常下手、宝印手、宝掌、普世、宿王、金刚意、金刚步、不动行迹、过三世度、无量迹、无量意、海意、坚意、上意、持意、增意、常惨、常笑、喜根、善照威、离垢、弃恶趣、去众盖、极精进、智积、常观、光世音、大势至、山顶、虚空藏、不眴、不慕乐、宝上、宝心、善思、善思义、珠结总、豪王、净王、严土、宝事、恩施、帝天、水天、帝罔、明罔、喻天、积快、臂善、白象、香手、众香手、师子、英普、利意、妙御、大御、寂意、慈氏、普首、童真，其八万四千菩萨号各如是。

尔时，于是三千大千佛土，大尊巍巍，释、梵、四天王、诸天龙神、阿须轮、迦留罗、真陀罗、摩休勒、揵沓和、诸王官属，咸来集会。阿耨达龙王、和轮龙王、摩那斯龙王、多朱龙王、雪色龙王、无量色龙王、须深龙王，及余无数百千龙王，并其官属皆来在会。闲居阿须轮、须摩质阿须轮、决河阿须轮、顺树阿须轮、璎珞阿须轮、狂惑阿须轮、断绝阿须轮、执鬼阿须轮，各与无数眷属，围旋皆来在会。摩竭国王蓱沙，及宫人眷属皆来在会。诸比丘、比丘尼、清信士、清信女，主天地神，欲行天、色行天、净居天，悉来在会。

彼时世尊，与无央数百千之众眷属围旋而为说经，颁宣菩萨诸大士业，其法名曰净济广布道义。何谓菩萨业？以行布施，开化众生救济危厄；修禁戒业，周满所愿十善之事；行忍辱业，备悉诸相，八十种好严饰己身；行精进业，所造德本一切具足无所缺漏；行禅思业，志性和安成无思议；行智慧业，断众尘劳，成就圣明化诸不达；行博闻业，致无碍辩，所说如流听者辄受；行功德业，劝益众生无限之福；行圣明业，缘致无量至真辩才；行寂然业，所兴发众不可思议；行正观业，弃舍邪行无益之事；行慈心业，常修仁和，未尝怀害；行哀之业，欲济众生不厌终始；行喜之业，乐法之乐而以自娱，亦化众生使慕道法；行于护业，断无量衅示其罪福；以法兼利，听法会业，去众阴盖令不自大；行出家业，捐舍恩爱恋恨之心、世俗之习；行闲居业，所立要义不失一心；行有志业，逮得总持，念法不忘以化众庶；行思念业，其意晓了，靡不通达；行游步业，解义所趣，有益不损；行意止业，观身痛痒心意诸法；行意断业，皆断一切众罪恶法，普修道义诸行妙法；行神足业，轻其身心，往来趣厄救众下劣；行诸根业，具足寂静，眼耳鼻口身心使定不乱；行诸力业，消众尘劳瑕秽之非，常能自制亦化众庶；行觉意业，畅自然法以达正己；行于道业，越众邪径九十六种；行真正业，致仁义事无有瞋喜；行解辩业，见众生心而为开阐；行自归业，己身自达不须仰人；行善友业，通功勋门济以慧德；行纯性业，普和三世无有欺惑；行应时业，皆能具足越一切难；行圣贤业，所往殊特与众超异；行宴坐业，如所闻法常奉行之；行四恩业，合聚于众为演经法；行正法业，顺三宝教令不断绝；晓劝助业，勤化众生严净佛土；权方便业，普用具足一切愍智。世尊如是，广为一切宣菩萨业，名曰清净。

于是金刚力士，名曰密迹，住世尊右，手执金刚，前白佛言：“至未曾有如来至真，快说菩萨号净济业经典之要！如向大圣颁宣斯法，我察思议是一切业，皆入菩萨众德慧业。所以者何？其妙功德悉诸菩萨之所娱乐，所化变示，以是所乐摄导众生。其慧业者，菩萨雅词多所悦可。若有菩萨，晓了举要功德之业，修慧明业，是行第一真实至诚。所以者何？其功德业，则是菩萨善权方便，所度无极，具足福庆；其斯慧业，则是菩萨智度无极，众行备悉。以是二业，普备一切诸菩萨道而恩广济，诸魔官属莫能当者，以度魔界。菩萨如是至不退转，当成无上正真之道。计于法本，诸不退转近佛世尊，皆致如来秘密要藏，恣意颁宣，未曾覆匿。”

于时寂意菩萨，谓密迹金刚力士：“密迹，所云有二事业，近于如来慧。仁能乐住，宣于如来秘密之业，非诸声闻、缘觉之地所能及逮，况余凡庶之所及乎？”时，密迹金刚力士默然不报。

时，寂意菩萨前白佛言：“密迹力士，岂能屈意为斯众会，随时敷演诸菩萨密、如来秘要？一切众会普共渴仰，欲得闻之。若闻所说，心中坦然，忻喜大悦奉菩萨行，具足成就此要密事，心性调和入无极慈。”

佛告密迹金刚力士：“仁能重任，为此众会说菩萨密、如来秘要，千佛劝叹。卿宣诸菩萨道品诸行，众会乐闻。”

密迹金刚力士前白佛言：“少能堪任为诸众会，宣菩萨密、如来秘要！假使如来劝佐威神而见扶接，乘大慧光，承佛圣旨，乃敢宣布诸菩萨密、如来秘要！犹如世尊，夜闇冥时依灯火明，得见形色往来、好丑、东西南北所当进退；如是，世尊，若见建立承佛圣旨，所知少小粗举叹说。”

佛言：“善哉！便时宣之。”

时，密迹力士语寂意菩萨：“仁者且听！及诸来会，闻诸菩萨密、如来秘要，勿恐勿怖，无以怀怖。”

时，寂意菩萨告诸会者：“如来所宣布四不思议，以是得成无上正真之道，逮最正觉。何谓为四？所造立业不可思议，志如龙王行不可计，禅思一心不可称限，诸佛所行无有边际，是为四事。仁者当知，是四不可思议，佛道所行不可思议，为最至尊以成正觉，是故名曰四不可思议。诸仁集会，若闻菩萨、诸佛世尊不可思议，不当恐怖而怀畏惧，益加踊跃，倍抱恭恪，乃达大道。”

尔时，寂意即如其像三昧正受，令一切众会闻如来法无诽谤者，各心忻豫，一切来集众会场地。天雨众华，诸心念华若干种品，散于佛上及众会上，以用供养。

于是密迹力士语寂意曰：“谛听！谛听！善思念之。今当宣布诸菩萨密、如来秘要，夙夜寂然而修惔怕。如来、菩萨所言至诚，无分别决乃授道别，从是以往顺从菩萨五行。菩萨无有谀谄，不为匿訑，不自贡高，现相应时自在变化，以自在心不计邪佞非法之业。谨慎身行威仪礼节，开化众生，口无所说不妄有辞，菩萨威仪不可限量。又次寂意，随众生行，因可开化一切威仪礼节之事：所行学问禅思礼节，使学若干音响言辞各令明了；男女所行举动进止威仪礼节，各以大小乳下婴孩，应见化者各慎威仪；长老中年少小之类，所可应化威仪礼节；尊卑、豪贱、明愚所行开塞达騃，所行多少威仪礼节，因依训诲应得度者而开化之。地狱、饿鬼、畜生之类，诸天龙神、阿须轮、迦楼罗、真陀罗、摩休勒，若人非人，所应开化而诱导之。比丘、比丘尼、清信士、清信女，释、梵、四天王、大神妙天，所应开化而训诲之。菩萨皆知深浅、厚薄、难度易化，应病与药而为说法，使诸贪淫不贪财业，建立威仪随其礼节。菩萨在彼无为寂然，以身修行，不舍静默显身威仪。若有贪嫉各为示现，不惜身命随时救济。身行清净，体演光明，诸在地狱、饿鬼、畜生勤苦之患，济其危厄，立在安处令无众难。

“若有众生多所吝业，随其所好，现若干种珍宝财业，各使得所。头目、肌肉、骨节、支体、髓脑、妻子、群从、车马、奴仆、衣裘，从志所乐皆施与之。若求甘膳、上好衣被，皆令充意各得其所。受诸众生无央数身，法界无量举安无处饱满一切，道智无穷各现其身，在于十方不可限极，因缘方便亦不可尽。以无数身随时现体，开化众生各令得所。若有众生多贪欲者，淫想情色，化现女像端正殊妙；其人见之，喜悦敬向与共相娱，视之无厌如宝明珠，卒便臭秽颜色甚恶，睹是所变心患厌之；便示死亡益用恶见，因为说法无常、苦、空，一切三界犹如幻化无一真谛；闻之则达，便发无上正真道意，逮不退转。

“又彼菩萨以一宝盖，覆斯三千大千世界靡不周遍，复能内之于一芥子。若劫烧时，皆举一切著其一掌，斯身不大亦不增减。其身供养周于十方诸佛世尊，复变化华如须弥山，怀之裓上，成为华盖贡上如来；化一香炉如千佛土，作一灯炬如须弥山，供奉如来，照恒河沙诸佛国土，以贡上佛。以细帛氎裹覆其身，灌用麻油以为灯火，自燃己身演其光明，照遍三千大千佛土。若众生见，怪之所以，或得想念菩萨境界。睹此变化，无央数众皆发道心，得悦可意充实饱满，被弘誓铠，现和罗势，执于无极。手持金刚力士侍佛而自显耀，众人恐怖，自归作礼菩萨大士听受经法。示大力士在于冢间，大聚众人自现身死，形体广长弃大冢间。又诸禽兽食啖其肉，四足两足服食其体，寿终之后皆得生天。缘是为本乃至灭度，悉是菩萨本愿殊特之所致也。所以者何？其彼菩萨本发意时，心自要誓：‘设使有人、禽兽、飞鸟，见我身死，来啖肌肉，寿终生天，度世得道。’奉持禁戒，所愿者得。如是，寂意，当作是观，菩萨所行随时之仪而开化之。”

密迹金刚力士谓寂意菩萨：“乃往过去久远世时，是阎浮利天下广大，周合一域有八万四千国，其余郡县丘聚无数百千，人民炽盛不可计限。尔时，多有财宝衣食，自然周匝充满众奇宝树交络屋宅。斯诸众生有若干疾，不安众患多羸瘦者，金痍疗疮疽痛恶疾，又有无数百千良医所不能疗。众人得疾积有年岁，无能自安，求哀自归。当是众人遭是其厄则无救护，各自称怨，呼天龙神、揵陀罗、真陀罗、摩休勒、人与非人：‘谁能疗治消我病厄？’菩萨尔时为一切首，现为良医疗众人疾，常用慈心，专精走使侍从其后，犹如奴仆给所当得，以报恩慈济人危厄。

“是故，寂意，乃往古世今斯世尊，当尔世时作天帝释，名曰善自。在于天上，遥见众人得若干病困厄难言，以天耳闻众人厄困呻呼悲嗟。见闻如是，兴大悲哀，心自念言：‘今此众人，委厄甚困，无所归依，今吾应宜济众困厄。其无救者为立善救，无所依者为设众依，无所归者为造受归。’尔时，天下阎浮利中，有一大国城，名曰具留。彼时天帝菩萨去国不远，化作一虫兽，名曰仁良，自然化生在其国界。时，天帝释住在虚空，以偈告语天下阎浮利人：

&nbsp;&nbsp;&nbsp;&nbsp;“‘去此国土不大远，　&nbsp;&nbsp;&nbsp;&nbsp;而有一虫名仁良，

&nbsp;&nbsp;&nbsp;&nbsp;其有服食此虫肉，　&nbsp;&nbsp;&nbsp;&nbsp;则得免济一切厄。

&nbsp;&nbsp;&nbsp;&nbsp;汝等勿恐莫怀惧，　&nbsp;&nbsp;&nbsp;&nbsp;睹其虫身恣取肉，

&nbsp;&nbsp;&nbsp;&nbsp;终不抱瞋无厌秽，　&nbsp;&nbsp;&nbsp;&nbsp;斯是神妙好良药。’”　

密迹金刚力士，复语寂意菩萨：“尔时，彼大国城郡县村落丘聚，众疾诸彼病人，闻此音声，咸皆集诣具留大国，到其虫所，取其肌肉各赍来归，以救疗病各得除愈。其虫身肉如故不减。时，其国界空野中虫，说是颂曰：

&nbsp;&nbsp;&nbsp;&nbsp;“‘以斯之言要，　&nbsp;&nbsp;&nbsp;&nbsp;令众成佛道，

&nbsp;&nbsp;&nbsp;&nbsp;使吾妙智慧，　&nbsp;&nbsp;&nbsp;&nbsp;究竟无穷尽。

&nbsp;&nbsp;&nbsp;&nbsp;周习学禁戒，　&nbsp;&nbsp;&nbsp;&nbsp;取肌肉施与，

&nbsp;&nbsp;&nbsp;&nbsp;以是至诚辞，　&nbsp;&nbsp;&nbsp;&nbsp;速逮正真道。’”

密迹金刚力士曰：“如是，寂意，其天下阎浮利诸有病者，皆往取是仁良虫肉，悉服食之，疗体之病靡不得疗。于时其虫愍慈众生，其身如故亦不增减；各各截取复生如故，其身完具亦不缺漏。郡国县邑州城大邦诸有苦患，敢来食此仁良虫肉，皆得安隐。七日之中，使天下人无复疾病、众患之难。唯去身病，未消心疾淫怒痴疹。时，天下人男女大小，皆得安隐无复身患，各心念言：‘今我等身以何方便，报答仁良所育慈养，乃能被荷众病得愈，身得安隐永无众患？’诸病愈者普共集会，诣具留国，到仁良虫所，皆共叉手，为仁良虫说此偈言：

&nbsp;&nbsp;&nbsp;&nbsp;“‘仁为是救护，　&nbsp;&nbsp;&nbsp;&nbsp;仁身良医药，

&nbsp;&nbsp;&nbsp;&nbsp;咸令我除患，　&nbsp;&nbsp;&nbsp;&nbsp;以何报仁养？’”　

尔时，仁良虫自没其身，现天帝形，为大众人而说颂曰：

&nbsp;&nbsp;&nbsp;&nbsp;“‘如吾今日身，&nbsp;&nbsp;&nbsp;&nbsp;不用众居业，

&nbsp;&nbsp;&nbsp;&nbsp;不以饮食供，&nbsp;&nbsp;&nbsp;&nbsp;金银及珍宝，

&nbsp;&nbsp;&nbsp;&nbsp;不以好象车，&nbsp;&nbsp;&nbsp;&nbsp;不快马细车。

&nbsp;&nbsp;&nbsp;&nbsp;男女诸大小，&nbsp;&nbsp;&nbsp;&nbsp;咸供心和同，

&nbsp;&nbsp;&nbsp;&nbsp;皆改往修来，&nbsp;&nbsp;&nbsp;&nbsp;身奉行十善，

&nbsp;&nbsp;&nbsp;&nbsp;各相向慈心，&nbsp;&nbsp;&nbsp;&nbsp;展转相愍伤，

&nbsp;&nbsp;&nbsp;&nbsp;相见如骨肉，&nbsp;&nbsp;&nbsp;&nbsp;犹如父母子，
   
&nbsp;&nbsp;&nbsp;&nbsp;心不怀害念，&nbsp;&nbsp;&nbsp;&nbsp;乃报其慈养。’”

密迹金刚力士，语寂意菩萨：“时彼众人闻其训诲，宿福所化，皆共奉行是十善业，具足清净不令缺漏。如是，寂意，时天下人男女大小，奉行十善终身没已，不堕恶趣三厄之难，寿终之后自然得生忉利天上。又天帝释为讲说法，开示大业，皆发无上正真道意，应时悉立不退转地。寂意当了，是则菩萨所修密行，护身清净不惜身命，以己用施，开化救济无数众生使至大道。”

佛告寂意：“菩萨身所行众密，坚固牢强，不可破坏犹如金刚。其身散以，众人所学从志律故，虽欲毁之不能破坏。众生以学从学法住，一切不坏，所宣言教。火不能烧，刀不能伤，其身坚强，要不可毁。犹如，寂意，其菩萨身，身顺法律训化众生。其菩萨心，不以寂然，不怀妄想。一切众生身悉本无，其己亦然，亦复本空。以了本无，己身本无，一切诸法亦复本无。诸法本无，又解己身以归本无，一切诸法亦复本无。诸法本无，己身自然亦归本无。己以本无，过去、当来、今现在法亦复本无。去来今法以了本无，又复己身亦复本无，过去本无，当来本无，而不错乱。当来本无，不与过去本无相违也；过去本无，不与现在本无相违也；现在本无，不与过去本无相违也；现在本无，不与过去、当来相违也；过去、当来本无，不与现在本无相违也；其当来本无，不与现在本无相违也；去来今现本无，不与现在本无而相违也；其去来今本无，行者诸阴、诸种、诸入、众衰、四大，未曾相违也。设使生死及与无为自然本无，生死本无，以无所行本无自然，无行本无，不违本无，诸行本无自然。又族姓子，所谓本无，其本无者等无有异，不离于欲，无所成立，本无诤讼。是诤讼者与诸诤讼亦无所诤，以无所诤，其本无者亦无所诤，是则名曰如来本无。如来无像归斯本无，是则名曰如来形像，普现一切诸所色像。是故形像如来形像一切本空，是则名曰如来之像。是故菩萨现一切像，如来未曾造现形像，无像无诤，尔乃普现一切众像。不以本无有所成立，以本无业自观其身诸身本无，自察法身、一切诸身皆无有身；观如来身，晓一切身从因缘生，以了法身本所从行，因与法身乃成法身，无阴、种、诸入，则曰法身。行平等业，消除众生所见之缘，若有所闻、所更粗细。

“犹如，寂意，耆域医王合集诸药，以取药草作童子形，端正姝好，世之希有，所作安谛所有究竟，殊异无比，往来周旋住立安坐，卧寐经行无所缺漏。所显变业，或有大豪国王、太子、大臣、百官、贵姓、长者，来到耆域医王所，视药童子与共歌戏，相其颜色，病皆得除，便致安隐寂静无欲。寂意且观，其耆域医王疗治世间，其余医师所不能及也。如是，寂意，若菩萨奉行法身，假使众生淫怒痴盛，男女大小欲相慕乐，即共相娱，贪欲尘劳悉得休息。以得休息于内息想，谓离热欲。因斯受化，皆是菩萨所愿具足。如是，寂意，若菩萨行善修法身，斯诸菩萨则是法身。示以饮食充实斯体，不服抟食以安其身；以断众膳，愍伤众生而现复食，不以饭食入于体里，不著身中。又其法身力不增损，菩萨法身不知所生，亦无有死，无终无始，而随习俗现有生死；虽现终没，解一切法悉无所行；示现所生，畅一切法无为无会，一切诸法虽有所生悉无所生。皆晓诸行，自现其身诸根阙减，而所游行不毁法身，则以法身、法食、法力，以法自归了如来身。

“寂意，欲知如来身者，即虚空身而无等伦，处于三界为最至尊，施于众生身无所归，不可譬喻而无比类。其身清净，舍垢无尘；其身本净而无沾污，自然鲜明永无尘冥，本性仁和悉无所生；其身寂然，不为心意识所见拘系；其身自然，犹如幻化、野马、水月；其身已度空无相愿；其身普周十方虚空，心悉平等了三界本，一切众生无有吾我；其身无底不可限量，无作无想；斯身无著无所思念，所住真谛致不可还；其身无像自然现像，无痛现痛，自然无想而现有想，无生死识而自然现诸生死识，无地水火风因其示现地水火风四大之身。解诸世间一切现法皆虚不实，眼无所见，耳无所闻，鼻无嗅香，舌不在味，身不倚行，永消众识，意无所受，心无转移，无心意识，解了真谛未曾进退。

“尔时，寂意，如来法身，若有菩萨以能逮斯如来等身，靡不周普奉菩萨行。在此三千大千世界，诸四方域郡国县邑州城大邦，悉化其身皆遍现之。一切众魔不能见知菩萨所为。现若不现，悉能明了微妙之业；虽无所现，普现一切未曾念行。见闻知识有所修行，开化众生，不以身行失四意止。为众生类，因现其身无常、苦、空、非身之义，解达诸身本法悉寂，为众生现身归坏败。其以报应求于身者，以是退转，以是求报，随四颠倒。其有解睹无作无见，晓知其身犹如草木、墙壁、瓦石，为诸众生现清净身。

“如是，寂意，曾为菩萨，从锭光佛授决以来，致于密身清净之体。正使菩萨口有所宣，悉无言说。又有，寂意，如来所说随时之宜，因其想念，说菩萨密身之寂静，从是转进而得拔济，所至无际，所谓菩萨身之秘密由得自在。菩萨以宣己身秘密，粗举其要，假欲具说，江河沙劫不能究畅。”

密迹金刚力士谓寂意菩萨：“何谓言密？其言清净随众生类。堕畜生中多少限数，菩萨亦现若干音响言语。其察音响现若干辞，顺其众生章句言语而演言教，随时颁宣而与谈语，说其苦乐善恶之处。其菩萨音，一切普入靡所不达。或有歌戏、幻化瞋喜演其音句，随其众生言辞音响而入训诲。因其一切身意所信、心所好乐，菩萨悉解而分别之，各使闻了。”

寂意菩萨问密迹力士：“菩萨所化音响如何？”

密迹答曰：“从其众生一切音响。又菩萨音所顺无限，犹如众生所生之处心念各异，五趣音辞各各不同，不可称计；菩萨如是各从音辞，亦无言辞，是则名曰随众生音无不达之晓无所有。当作是观，一切众响所宣言辞，终竟一切不可思议。言无穷极，是为菩萨所化随时，不可喻尽，自恣颁宣不可计响。或演释、梵、四天王音，或复恣宣诸天龙神、阿须轮、迦楼罗、真陀罗、揵沓和、摩休勒、人与非人，随众生音上中下声、粗细好丑，而演音响喜悦一切。”于是颂曰：

&nbsp;&nbsp;&nbsp;&nbsp;“以如言辞，&nbsp;&nbsp;&nbsp;&nbsp;多所解决，&nbsp;&nbsp;&nbsp;&nbsp;敷演无数，&nbsp;&nbsp;&nbsp;&nbsp;所说言教。

&nbsp;&nbsp;&nbsp;&nbsp;疗以慈心，&nbsp;&nbsp;&nbsp;&nbsp;达入愍哀，&nbsp;&nbsp;&nbsp;&nbsp;宣布广说，&nbsp;&nbsp;&nbsp;&nbsp;喜悦护意。

&nbsp;&nbsp;&nbsp;&nbsp;天帝合集，&nbsp;&nbsp;&nbsp;&nbsp;柔软和调，&nbsp;&nbsp;&nbsp;&nbsp;若有闻斯，&nbsp;&nbsp;&nbsp;&nbsp;蔽众音响。

&nbsp;&nbsp;&nbsp;&nbsp;因从伎乐，&nbsp;&nbsp;&nbsp;&nbsp;所演悲声，&nbsp;&nbsp;&nbsp;&nbsp;颁宣斯出，&nbsp;&nbsp;&nbsp;&nbsp;经典训诲。

&nbsp;&nbsp;&nbsp;&nbsp;诸真陀罗，&nbsp;&nbsp;&nbsp;&nbsp;思好雅颂，&nbsp;&nbsp;&nbsp;&nbsp;其音喻此，&nbsp;&nbsp;&nbsp;&nbsp;普悉具足。

&nbsp;&nbsp;&nbsp;&nbsp;闻令欲止，&nbsp;&nbsp;&nbsp;&nbsp;淫心不兴。&nbsp;&nbsp;&nbsp;&nbsp;一切山神，&nbsp;&nbsp;&nbsp;&nbsp;皆好音乐。

&nbsp;&nbsp;&nbsp;&nbsp;计于欲界，&nbsp;&nbsp;&nbsp;&nbsp;众诸妙音，&nbsp;&nbsp;&nbsp;&nbsp;诸伎乐出，&nbsp;&nbsp;&nbsp;&nbsp;诸天声响，

&nbsp;&nbsp;&nbsp;&nbsp;皆悉起此，&nbsp;&nbsp;&nbsp;&nbsp;诚可爱悦。&nbsp;&nbsp;&nbsp;&nbsp;其法音声，&nbsp;&nbsp;&nbsp;&nbsp;随时方便，

&nbsp;&nbsp;&nbsp;&nbsp;所宣歌颂，&nbsp;&nbsp;&nbsp;&nbsp;消瞋恚欲，&nbsp;&nbsp;&nbsp;&nbsp;除去痴慢，&nbsp;&nbsp;&nbsp;&nbsp;自大之行。

&nbsp;&nbsp;&nbsp;&nbsp;分别畅了，&nbsp;&nbsp;&nbsp;&nbsp;行所归趣，&nbsp;&nbsp;&nbsp;&nbsp;以闻道术，&nbsp;&nbsp;&nbsp;&nbsp;宣传之故。

&nbsp;&nbsp;&nbsp;&nbsp;其在色界，&nbsp;&nbsp;&nbsp;&nbsp;一切诸天，&nbsp;&nbsp;&nbsp;&nbsp;皆能悦可，&nbsp;&nbsp;&nbsp;&nbsp;斯诸天意。

&nbsp;&nbsp;&nbsp;&nbsp;因得听闻，&nbsp;&nbsp;&nbsp;&nbsp;殊异言教，&nbsp;&nbsp;&nbsp;&nbsp;在世发意，&nbsp;&nbsp;&nbsp;&nbsp;当成佛道。

&nbsp;&nbsp;&nbsp;&nbsp;龙揵陀罗，&nbsp;&nbsp;&nbsp;&nbsp;摩休勒等，&nbsp;&nbsp;&nbsp;&nbsp;一切妓乐，&nbsp;&nbsp;&nbsp;&nbsp;若干种品，

&nbsp;&nbsp;&nbsp;&nbsp;德海若宣，&nbsp;&nbsp;&nbsp;&nbsp;微妙音教，&nbsp;&nbsp;&nbsp;&nbsp;众生皆悦，&nbsp;&nbsp;&nbsp;&nbsp;心豫踊跃。

&nbsp;&nbsp;&nbsp;&nbsp;入无央数，&nbsp;&nbsp;&nbsp;&nbsp;若干音响，&nbsp;&nbsp;&nbsp;&nbsp;阎浮天下，&nbsp;&nbsp;&nbsp;&nbsp;所居人民。

&nbsp;&nbsp;&nbsp;&nbsp;其音普遍，&nbsp;&nbsp;&nbsp;&nbsp;入斯众生，&nbsp;&nbsp;&nbsp;&nbsp;若得闻者，&nbsp;&nbsp;&nbsp;&nbsp;悉得度脱。

&nbsp;&nbsp;&nbsp;&nbsp;虚空天神，&nbsp;&nbsp;&nbsp;&nbsp;及此地祇，&nbsp;&nbsp;&nbsp;&nbsp;其声通达，&nbsp;&nbsp;&nbsp;&nbsp;咸至彼间，

&nbsp;&nbsp;&nbsp;&nbsp;皆得闻教，&nbsp;&nbsp;&nbsp;&nbsp;莫不悦豫，&nbsp;&nbsp;&nbsp;&nbsp;佥然决疑，&nbsp;&nbsp;&nbsp;&nbsp;悉心欢欣。

&nbsp;&nbsp;&nbsp;&nbsp;哀鸾鹄雁，&nbsp;&nbsp;&nbsp;&nbsp;赤嘴鸦音，&nbsp;&nbsp;&nbsp;&nbsp;山鸟孔雀，&nbsp;&nbsp;&nbsp;&nbsp;鹦鹉鹍鸡，

&nbsp;&nbsp;&nbsp;&nbsp;雁殊异鸟，&nbsp;&nbsp;&nbsp;&nbsp;耆域鸳鸯，&nbsp;&nbsp;&nbsp;&nbsp;若闻此声，&nbsp;&nbsp;&nbsp;&nbsp;皆可意悦。

&nbsp;&nbsp;&nbsp;&nbsp;师子虎狼，&nbsp;&nbsp;&nbsp;&nbsp;熊罴猿猴，&nbsp;&nbsp;&nbsp;&nbsp;麑鹿骡驴，&nbsp;&nbsp;&nbsp;&nbsp;野狐诸兔，

&nbsp;&nbsp;&nbsp;&nbsp;象马狗犬，&nbsp;&nbsp;&nbsp;&nbsp;牛羊猪类，&nbsp;&nbsp;&nbsp;&nbsp;闻其音声，&nbsp;&nbsp;&nbsp;&nbsp;可意喜悦。

&nbsp;&nbsp;&nbsp;&nbsp;四足二足，&nbsp;&nbsp;&nbsp;&nbsp;诸有形貌，&nbsp;&nbsp;&nbsp;&nbsp;其多诸足，&nbsp;&nbsp;&nbsp;&nbsp;诸无足者，

&nbsp;&nbsp;&nbsp;&nbsp;皆乐闻是，&nbsp;&nbsp;&nbsp;&nbsp;解知音声，&nbsp;&nbsp;&nbsp;&nbsp;宣布受诲，&nbsp;&nbsp;&nbsp;&nbsp;舍众邪业。

&nbsp;&nbsp;&nbsp;&nbsp;于斯三千，&nbsp;&nbsp;&nbsp;&nbsp;诸国有音，&nbsp;&nbsp;&nbsp;&nbsp;最上中间，&nbsp;&nbsp;&nbsp;&nbsp;及豪下贱，

&nbsp;&nbsp;&nbsp;&nbsp;地狱饿鬼，&nbsp;&nbsp;&nbsp;&nbsp;至畜生类，&nbsp;&nbsp;&nbsp;&nbsp;诸天人民，&nbsp;&nbsp;&nbsp;&nbsp;众诸音响，

&nbsp;&nbsp;&nbsp;&nbsp;行无妄见，&nbsp;&nbsp;&nbsp;&nbsp;唯念至真，&nbsp;&nbsp;&nbsp;&nbsp;亦无想求，&nbsp;&nbsp;&nbsp;&nbsp;未曾诤讼。

&nbsp;&nbsp;&nbsp;&nbsp;奉行所业，&nbsp;&nbsp;&nbsp;&nbsp;志存道心，&nbsp;&nbsp;&nbsp;&nbsp;颁宣令现，&nbsp;&nbsp;&nbsp;&nbsp;当应时节，

&nbsp;&nbsp;&nbsp;&nbsp;己以专一，&nbsp;&nbsp;&nbsp;&nbsp;忍众生诤，&nbsp;&nbsp;&nbsp;&nbsp;以音教告，&nbsp;&nbsp;&nbsp;&nbsp;百亿国土。

&nbsp;&nbsp;&nbsp;&nbsp;从是通达，&nbsp;&nbsp;&nbsp;&nbsp;江河沙数，&nbsp;&nbsp;&nbsp;&nbsp;不倚财业，&nbsp;&nbsp;&nbsp;&nbsp;心无所行。

&nbsp;&nbsp;&nbsp;&nbsp;诸佛国土，&nbsp;&nbsp;&nbsp;&nbsp;所有众魔，&nbsp;&nbsp;&nbsp;&nbsp;此等得闻，&nbsp;&nbsp;&nbsp;&nbsp;斯大和声，

&nbsp;&nbsp;&nbsp;&nbsp;悲哀将护，&nbsp;&nbsp;&nbsp;&nbsp;所救如是，&nbsp;&nbsp;&nbsp;&nbsp;出入行步，&nbsp;&nbsp;&nbsp;&nbsp;悉为兴礼。

&nbsp;&nbsp;&nbsp;&nbsp;正使众生，&nbsp;&nbsp;&nbsp;&nbsp;有百千亿，&nbsp;&nbsp;&nbsp;&nbsp;其心各抱，&nbsp;&nbsp;&nbsp;&nbsp;若干志念，

&nbsp;&nbsp;&nbsp;&nbsp;闻是言辞，&nbsp;&nbsp;&nbsp;&nbsp;不以蔽碍，&nbsp;&nbsp;&nbsp;&nbsp;叉其十指，&nbsp;&nbsp;&nbsp;&nbsp;稽首作礼。

&nbsp;&nbsp;&nbsp;&nbsp;卧寐聋哑，&nbsp;&nbsp;&nbsp;&nbsp;口不能言，&nbsp;&nbsp;&nbsp;&nbsp;跛蹇无足，&nbsp;&nbsp;&nbsp;&nbsp;诸大疾病，

&nbsp;&nbsp;&nbsp;&nbsp;彼若闻此，&nbsp;&nbsp;&nbsp;&nbsp;微妙善语，&nbsp;&nbsp;&nbsp;&nbsp;宣畅柔和，&nbsp;&nbsp;&nbsp;&nbsp;至好音教。

&nbsp;&nbsp;&nbsp;&nbsp;心常怀念，&nbsp;&nbsp;&nbsp;&nbsp;尘劳危厄，&nbsp;&nbsp;&nbsp;&nbsp;口所宣说，&nbsp;&nbsp;&nbsp;&nbsp;亿载尘劳，

&nbsp;&nbsp;&nbsp;&nbsp;其得闻是，&nbsp;&nbsp;&nbsp;&nbsp;清净法音，&nbsp;&nbsp;&nbsp;&nbsp;开化乌鸟，&nbsp;&nbsp;&nbsp;&nbsp;致于清凉。

&nbsp;&nbsp;&nbsp;&nbsp;口所宣布，&nbsp;&nbsp;&nbsp;&nbsp;众生悉闻，&nbsp;&nbsp;&nbsp;&nbsp;诸佛经法，&nbsp;&nbsp;&nbsp;&nbsp;及诸圣众，

&nbsp;&nbsp;&nbsp;&nbsp;布施禁戒，&nbsp;&nbsp;&nbsp;&nbsp;行忍辱事，&nbsp;&nbsp;&nbsp;&nbsp;精进一心，&nbsp;&nbsp;&nbsp;&nbsp;智慧之法。

&nbsp;&nbsp;&nbsp;&nbsp;说意所存，&nbsp;&nbsp;&nbsp;&nbsp;功勋众行，&nbsp;&nbsp;&nbsp;&nbsp;亿百千劫，&nbsp;&nbsp;&nbsp;&nbsp;不能畅尽。

&nbsp;&nbsp;&nbsp;&nbsp;本际无底，&nbsp;&nbsp;&nbsp;&nbsp;其意无量，&nbsp;&nbsp;&nbsp;&nbsp;演于佛音，&nbsp;&nbsp;&nbsp;&nbsp;所往无极。”

## 大宝积经卷第九

### 密迹金刚力士会第三之二

密迹金刚力士，语寂意菩萨：“菩萨所说，口未曾宣污染恶言、不仁之辞、瞋恚痴言，亦无谀谄，无刚结言、崎岖之语、调戏俳说、无益之文语，不妄笑、谗言、两舌，不顾男女，不坚硬，无有粗辞卒暴之性，不有怀害，无取舍心，不失仪节志，亦无结心，无所著，无斗讼言，无所倚，无尘劳，无所举，无轻放逸，无自恣，无横理无宜之行，无非时辞，无贪欲，无非恶，无所爱乐，无有处所，亦无非净，无违时，无失节，诸根无毁，音声无瑕，心不怀害亦无偏党，无恣訑，无覆蔽，不诤言语，不有怨嫌，无有结恨，不妄受邪非，无自归，不计吾我，不娆他人，不恼彼己，不宣伤害，无殃罪法，不失所言，无不受行，无不顺业，无不可忍，所宣言和，无种姓事，无轻调之教，去非法之行，不毁法行，不越时节，不违宜度，不宣须臾，不自叹类，不坏他伴，于己得誉不以喜悦，见叹他人亦不愁愦，谨慎守节不轻慢人，不说非宜，不毁有宜，不诽密言，常随时护，不谤明智，不呵贤圣，言不虚妄，不非证明，不入人罪，不求他短，所言转教不伤筋骨，不称他恶，志愿无上，不相颜色，不求异党，不念业便，不行逆事，心常柔顺。”

密迹力士语寂意：“是为菩萨言行相应。以空恍惚神勇为力，功德报应所作果实，宣至诚辞从所作报。假使有人行诣大树下，若复住立，作是观树，以观转问他人言：‘男子能知此树所生，叶数为有几枚？’有大智人，不观树木亦未计数，知彼树叶便口出辞，其数如是。与侣俱坐，亦不计之；既未能度，至于道德即知其数，来在一切而演若干。其人语词等无有异，若有来问大江河沙，能有几沙？一一计之能得几枚几百千亿兆载垓数，水有几升斗斛限数，不可以喻量度，不观其限，亦不数之，悉知江河沙之多少几亿兆载，皆知水升斗斛限。各各为演若干品语，唯大圣知，天不能证。诸龙鬼神、阿须轮、迦楼罗、真陀罗、揵沓和、摩休勒、人与非人，声闻、缘觉，悉不能证明，独佛世尊乃能知之。以是观之，如来至真等正觉慧不可计量，宣万亿音，众生皆闻各得开解。”

密迹金刚力士语寂意菩萨：“乃往过去久远世时，有一神仙，名曰楼夷。尔时之世，有一梵志，名曰寂然。时，国有一大树，名曰仁贤，其树枝叶华实茂盛。其楼夷神仙常处其下，具足十二岁，数其树叶而复观之。彼于后日，寂然梵志从城中出，往至仁贤树所昼夜游观，饭食已后数树茎叶，又以圣明一心数之。又曰何谓告启神仙：‘我当数之，知有几枚。’时寂然梵志，不观其树，不数其叶，寻时说颂曰：

&nbsp;&nbsp;&nbsp;&nbsp;“‘有八千垓，&nbsp;&nbsp;&nbsp;&nbsp;八千亿叶；&nbsp;&nbsp;&nbsp;&nbsp;节有九千， &nbsp;&nbsp;&nbsp;&nbsp;六百二十；

&nbsp;&nbsp;&nbsp;&nbsp;觚有五枚，&nbsp;&nbsp;&nbsp;&nbsp;二百五十；&nbsp;&nbsp;&nbsp;&nbsp;痱癗六千， &nbsp;&nbsp;&nbsp;&nbsp;六百六十。

&nbsp;&nbsp;&nbsp;&nbsp;圣师欲知，&nbsp;&nbsp;&nbsp;&nbsp;叶有若干，&nbsp;&nbsp;&nbsp;&nbsp;数其树茎， &nbsp;&nbsp;&nbsp;&nbsp;分布所在。

&nbsp;&nbsp;&nbsp;&nbsp;并所知解，&nbsp;&nbsp;&nbsp;&nbsp;启曰如是，&nbsp;&nbsp;&nbsp;&nbsp;今无放逸， &nbsp;&nbsp;&nbsp;&nbsp;有疑数之。’

“楼夷神仙嗟而说言：‘善哉至言！谛辞无欺！吾十二年坐计限之，其树叶数亦不数之，悉知本末叶有若干。唯愿梵志为我说之，其音声行何所以类？’寂然即曰：‘神仙听之！天不助我，亦非世人。以至诚故传大正行，皆以真净无所诤讼。’楼夷神仙，舍利弗是；寂然梵志，释师子是。当执持此至真言教，住于至诚以应法宜。”

密迹金刚力士谓寂意：“是则菩萨至密之业、清净之元。其无极慧，深入无量，巍巍无限；随时示现，至真无形，不可说名。”

密迹金刚力士，复谓寂意菩萨：“何谓心密？心行清净不失神通，造立慧业；神通自娱在所示现，正住神通，建立大哀无极之业，以神通化无央数变。一切普显以诚谛通，智慧为室，现目睹见一切诸法。是则菩萨正真之法，慧通无极，普御一切。其神通慧皆显众像，解畅诸色本无有色。其以神通普入诸音等本音响，皆能观察一切众生心念诸行。因见本净，常见一切随时开化，常念识之未曾忽忘。断去来心，普现神足无所挂碍，独步三界不以为拘，悉无所有不造立行。其神通明，尽一切漏，晓了随时，不失其节现生死难，示度世业所察玄远。其神通明，皆超声闻、一切缘觉，深入微妙，坐佛树下降伏魔官，解畅一切诸佛道法，而转顺时道法圣轮，开化一切十方众生，使入法律至阿维颜转一切法。

“寂意欲知，是为菩萨心密之业，心行清净。若心真净，永无所归，亦无不喜，性安调和，随行极良，则以普慧三昧定意，而行正受不永灭度，不厌欲界。设生其中，无所系著，不为所缚，所生现决未曾有结。所以者何？以度一切虚空妄想，解众尘结颠倒所受，心无所著。由是之故，得脱生老病死，虽有所生悉无所生，以大乘本成就一切诸佛道法。斯诸佛法救护十方，求之无处而不可得，乃了一切诸佛之法。一切诸法悉归佛法，是诸佛之法悉一切法。是一切法及与佛法，不是是法亦非非法。所以者何？求一切法本末处所而不可得。若求诸法悉无处所，则无有数；超诸住数一切诸法知一切法，则不依倚一切诸法。以不依倚一切诸法，其求利义便致大衰；其无思求，彼则无利亦无衰折。转进学前其见利义，心无忧戚，亦不喜欢；其心无忧，志无挂碍，则无所住；其无所住，乃无杂碎；其无杂碎，则无所向；其无所向，如是乃向。如是乃向者，尔乃无向；其无所向，乃无吾我；其无吾我，则无所受；其无所受，则无诤讼；其无诤讼，则无斗乱；其无斗乱，是沙门法。其心平等犹如虚空，住其平等如虚不随欲界，不处色界，不著无色。若以一切悉无所著，无誉无毁，其无誉无毁谓一切法。斯等皆解如是深义，以能知是六事之业，宣畅分别亦复如是。以何等故解畅分别？以是之故，一切诸法不可得也。其能解畅分别诸法，本无所处，三界悉虚，乃能解畅悉以分别，是为心密。”

密迹金刚力士复谓寂意菩萨：“其心行密，斯行慈愍，不计吾我故；其行悲哀，无有众生故；以行欢喜，则无命故；以能济护，乃达无寿故；行四布施，心无悭故；奉行禁戒，调和其心故；斯忍辱行，尽心之业故；若修精进，思惟寂静故；其寂一心，弃心所在故；其知圣心，无所行故；其四意止，无意无念故；若四意断，其心以了，以不起不灭故；其神足飞，心广无际故；以行笃信，心无挂碍故；若修精进，心行寂静故；其意已念，心行得自在故；其定意者，斯平等心无有若干故；其智慧根，心无想故；其势力者，顺流心本故；若以觉意，心分别慧故；奉行道业，心无所想故；其寂然者，惔怕静思故；其观法心，见无著故；修行贤圣，究竟解心故；心念于佛，其明慧者心不妄想故；其心思道，志不可量故；其思念法，心平等故；思念圣众，心无所住训诲众生故；其心湛净，护于正法故；其法诸界，心无所坏故；佛土清净，心等如空故；众相具足，心无别形相故；逮致忍辱，心无颠倒故；阿惟越致，心不复回还故；庄严道场在于三界，心不堕故；降伏魔业，心摄众生故；道所训诲，一切法心平等觉故；以转法轮，诸法无转，用心不还故；现大灭度，解生死源，以心平等自然之故。”

密迹金刚力士谓寂意曰：“菩萨若得不起法忍，心则甚密，心亦清净。心已清净，便解一切众生心净，普无不入。其众生心入于道心，一切众生心趣道心而被照明。犹如虚空普悉平等，遍入一切有形、无形道心，如是一切皆入众生心行。”

密迹金刚力士，说是菩萨身口心密不可思议时，七万二千诸天人众皆发无上正真道意，三万二千菩萨逮得无所从生法忍，万四千人远尘离垢诸法眼净，八千比丘意解无漏。是三千大千世界六返震动，其大光明普照十方。

上虚空中天雨众华，箜篌乐器不鼓自鸣，其妓乐音中演出如是：“其有闻是密迹金刚力士所说法谊，若有乐信，是等之人得立授决，爱喜经典受持读诵，广为人说不失道心，积功德本终不虚妄，曾以供养无央数佛植众德本，益于众生靡不蒙济。”

于是世尊告寂意：“汝宁闻彼伎乐所畅言响乎？”

答曰：“已闻，世尊。唯然，大圣，谁之威神？”

佛语寂意：“有菩萨名雷音，从雷音王如来佛国发，其国土名两氏，来诣忍界，欲见吾身，稽首作礼启问法要，欲听说是如来秘要法教。在于虚空不现其身，供养如来及斯经典，故雨天华作诸伎乐，从其伎乐出是辈声。”

佛说未久，雷音菩萨从虚空下，稽首佛足，绕佛七匝，住于佛前，白天师言：“唯然，世尊！雷音王如来敬问无量，兴起轻便，游步康宁！”

尔时，世尊告问雷音菩萨：“善来正士，快哉！顾义故致奉现，宁欲听受如来秘要经典之慧？今密迹金刚力士，承佛威神而颁宣之。”

于是众会或有菩萨，心自念言：“斯密迹金刚力士，在于何世积众德本？在何佛所而发道心？本何誓愿，所逮辩才广大无极，巍巍如是？”

时，佛悉知是诸菩萨心中所念，告寂意菩萨：“乃往过去久远世时，无央数劫不可思议，尔时有佛，名无量勋宝锦净王，出现于世，如来、至真、等正觉、明行成、为善逝、世间解、无上士、道法御、天人师，号佛世尊。世界曰庄严，劫名善见。其佛国土有异威德，人民炽盛皆得安隐，五谷丰收，土地大盛，咸共快乐，天人繁炽。地悉平等犹如砥掌，无沙尘秽、荆棘、瓦石，唯琉璃、水精、明月、珠玉、珊瑚、琥珀、砗磲、玛瑙遍布其地。其地柔软犹如天衣，有甘美香，光色甚好。生其好草如天綩綖，以足蹈上足下四寸，举足如故。其土快乐无有大寒，亦不大热。人民仁慈，性行和调，身口心定。香芬熏地，绀琉璃色。彼国人民普得自在，皆受训诲，淫怒痴薄，安隐寂静悉有威力，闻说法言皆识议理。其佛世尊，时诸声闻众有十二垓，诸菩萨三千二亿。其佛寿命三十六亿岁，无中夭者。斯庄严国其中四城，名曰快见，甚大广长。风雨时节，五谷丰饶。人民安宁，强不凌弱，各得其所。一一方城，广长各八十万里，相去四百里。有一大国，一一大国各有千郡县及诸村落丘聚，其土人民身长四里。是时大城快见四方大城，复有大城名曰清净。王所治处土地广长，其城东西长二千五百六十里，南北广千二百八十里，郡国县邑各有一万，具足快乐。诸游观园各有一万，极甚清净，七宝合成。

“时，有转轮圣王，名曰勇郡王，有七宝：一曰、金轮，二曰、白象有六牙，三曰、绀色马朱髦尾，四曰、明月神珠，五曰、玉女妻，六曰、主藏圣臣，七曰、主兵大将军。主四天下，供过去佛植众德本，威神难量；发无上正真之道心，逮不退转。在城中央立一屋宅，广长高大，长广各六百四十里。以七宝立七重墙壁，栏楯七重，交道七重，宝幔七重，七重深堑。其宅里内，有四大果园生若干华，一名妙华，二名功勋阿，三名山河，四名春安。有池水满，广长各二十里，皆以众宝而作栏楯，紫金为池，紫金琉璃以为底沙，满八味水合生宝华，凫、雁、鸳鸯异类之鸟游戏其中。一浴池名施财，二名上窟，三名上香，四名妙御。中宫婇女七万六千，如天玉女，各有好相端正殊好，非世之有。其王正后玉女宝及诸婇女，皆发无上正真道意。王有千子，具足勇猛，与众殊异，端正超绝，二十八相严饰其身，志性仁和，亦俱同心发大道意。

“尔时，其佛游在清净大国，其王勇郡，供养无量勋宝罽净王如来，具足亿岁；诸菩萨众、声闻等，衣被、饮食、床卧、医药一切所安，园观、浴池、屋宅、讲堂、房室、精舍、高台、楼阁，一一比丘与二侍使给所当得。其王诸子，志性安和，无放逸行，常以至心供奉如来听受经典，不乐爱欲戏笑邪业；以无放逸听受经典不以生心，不久即逮兴五神通；以得神通踊在虚空，犹如雁王飞行自在无所挂碍，从其一观复至一观，从县至县从国游国，从一天下至一天下普行游观，以是要偈为大众说：

&nbsp;&nbsp;&nbsp;&nbsp;“‘诸佛兴出世，&nbsp;&nbsp;&nbsp;&nbsp;玄远甚难值！

&nbsp;&nbsp;&nbsp;&nbsp;人生在世间，&nbsp;&nbsp;&nbsp;&nbsp;亦甚难得遇！

&nbsp;&nbsp;&nbsp;&nbsp;诸人咸同志，&nbsp;&nbsp;&nbsp;&nbsp;俱信乐听经，

&nbsp;&nbsp;&nbsp;&nbsp;于亿百千劫，&nbsp;&nbsp;&nbsp;&nbsp;甚复不可遭！

&nbsp;&nbsp;&nbsp;&nbsp;今人中之雄，&nbsp;&nbsp;&nbsp;&nbsp;以出于世间，

&nbsp;&nbsp;&nbsp;&nbsp;欲令寂然定，&nbsp;&nbsp;&nbsp;&nbsp;故说经法义。

&nbsp;&nbsp;&nbsp;&nbsp;从安住世尊，&nbsp;&nbsp;&nbsp;&nbsp;咨受教训诲，

&nbsp;&nbsp;&nbsp;&nbsp;求于大圣明，&nbsp;&nbsp;&nbsp;&nbsp;奉启佛至言。

&nbsp;&nbsp;&nbsp;&nbsp;以听受经法，&nbsp;&nbsp;&nbsp;&nbsp;弃捐于恶趣；

&nbsp;&nbsp;&nbsp;&nbsp;以逮闻正法，&nbsp;&nbsp;&nbsp;&nbsp;得坐极安处；

&nbsp;&nbsp;&nbsp;&nbsp;以逮闻正法，&nbsp;&nbsp;&nbsp;&nbsp;消除众尘劳；

&nbsp;&nbsp;&nbsp;&nbsp;因其听受慧，&nbsp;&nbsp;&nbsp;&nbsp;得致正真法。’

&nbsp;&nbsp;&nbsp;&nbsp;“彼时布宣训，&nbsp;&nbsp;&nbsp;&nbsp;而演是甘香，

&nbsp;&nbsp;&nbsp;&nbsp;缘其斯瑞应，&nbsp;&nbsp;&nbsp;&nbsp;地六返震动。

&nbsp;&nbsp;&nbsp;&nbsp;普布告天人，&nbsp;&nbsp;&nbsp;&nbsp;诸天举叹曰，

&nbsp;&nbsp;&nbsp;&nbsp;即时雨天华，&nbsp;&nbsp;&nbsp;&nbsp;其华若干种。

&nbsp;&nbsp;&nbsp;&nbsp;众生皆来集，&nbsp;&nbsp;&nbsp;&nbsp;不可称计数，

&nbsp;&nbsp;&nbsp;&nbsp;最胜之开化，&nbsp;&nbsp;&nbsp;&nbsp;皆入于道法。

&nbsp;&nbsp;&nbsp;&nbsp;前稽首足下，&nbsp;&nbsp;&nbsp;&nbsp;礼于天人尊，

&nbsp;&nbsp;&nbsp;&nbsp;皆俱以叉手，&nbsp;&nbsp;&nbsp;&nbsp;恭恪而住立。

&nbsp;&nbsp;&nbsp;&nbsp;其最胜圣师，&nbsp;&nbsp;&nbsp;&nbsp;是逮得是心，

&nbsp;&nbsp;&nbsp;&nbsp;随时顺义理，&nbsp;&nbsp;&nbsp;&nbsp;而为说经法。

&nbsp;&nbsp;&nbsp;&nbsp;斯等之伴侣，&nbsp;&nbsp;&nbsp;&nbsp;得闻安住法，

&nbsp;&nbsp;&nbsp;&nbsp;三十六亿俱，&nbsp;&nbsp;&nbsp;&nbsp;悉发大道心。

&nbsp;&nbsp;&nbsp;&nbsp;其三百亿众，&nbsp;&nbsp;&nbsp;&nbsp;具足不减一，

&nbsp;&nbsp;&nbsp;&nbsp;皆以得清净，&nbsp;&nbsp;&nbsp;&nbsp;极上之法眼。

&nbsp;&nbsp;&nbsp;&nbsp;其心以厌患，&nbsp;&nbsp;&nbsp;&nbsp;于俗之家业，

&nbsp;&nbsp;&nbsp;&nbsp;悉共在彼世，&nbsp;&nbsp;&nbsp;&nbsp;弃家行学道。

&nbsp;&nbsp;&nbsp;&nbsp;诸人无数众，&nbsp;&nbsp;&nbsp;&nbsp;亿载兆垓人，

&nbsp;&nbsp;&nbsp;&nbsp;咸启受经戒，&nbsp;&nbsp;&nbsp;&nbsp;皆作清信士。

&nbsp;&nbsp;&nbsp;&nbsp;以逮闻经法，&nbsp;&nbsp;&nbsp;&nbsp;稽首佛足下，

&nbsp;&nbsp;&nbsp;&nbsp;各各前辞别，&nbsp;&nbsp;&nbsp;&nbsp;悉自还归家。”

佛告寂意：“尔时，王太子并共父王，以栴檀造立楼阁，广长清净好校饰之，作诸窗牖以众宝成。以牛头栴檀香，一升烧气遍天下皆有美香，以是栴檀造立楼阁，广长高大高四百里庄严校饰，威神显现巍巍无量，正四方好四角四柱，所作平正安不倾斜。其王勇郡，因欲往到无量勋宝罽净王如来所，奉视稽首，咨问听受经典，劝王眷属：‘人命难得！佛兴难值！亿载时有，经道难闻！宜往奉视咨受经典。’王及太子、夫人、婇女，大臣、百官、人民大小，皆入校露高台楼阁，坐于百千严饰宝床，以众华香、杂香、衣服、宝盖、幢幡、鼓诸妓乐，以恭恪心奉事尊敬，宝珠交露高台楼阁以贡上之。一切同心仁和之意，上在虚空犹凤凰王，与诸众俱无所挂碍，飞行浮疾往诣佛所。其宝交露高台楼阁以到大会，前诣佛所。斯宝交露高台楼阁，绕佛七匝还住一面。王及大众各下以出，前礼佛足及礼圣众，绕佛七匝因在前住，白世尊曰：‘久服圣音，国有多事，不寻奉现，惭愧无颜，饥虚之情今日乃果。’

“时佛大圣，见王真心，宫人眷属故来听法，则以随观，从其心本，应病与药颁宣经法。佛告大王：‘志建大乘有四事法，所游殊特不违大道。何谓为四？若学大乘笃信重人，所游殊特不违道意。何谓为信？若以喜乐奉诸贤圣，所不当造终不行之。大王恭敬则学大乘，所游殊特不违大道；若谦恪听于贤圣经，至心入耳，闻则受持以不自大。学于大乘，所游殊特不违大道；以不自大观见众圣，稽首作礼一心归命。若尊精进学于大乘，所游殊特不违大道；以用精进轻身口心，举动便宜行以越度于一切行。是为四事。’

“佛告王曰：‘复有四事，见无放逸，所见拥护。何谓为四？将护诸根，见爱欲难；晓一切受想；知无常；因法得生，命根第一。是为四事。菩萨有四事，名曰法王。何谓为四？一曰、不舍道心；二曰、亦复劝化他人发意；三曰、以诸德本，劝助道心，所可闻者意广无极；四曰、一切释、梵及四天王，其诸声闻并缘觉地，至于无极无坏弘广无穷之业。是为四事。是故，大王，当行无放逸，常修笃信，好喜无量道法之义，常受正法，以法之乐而以自娱。若以精进求于道法，大王所行不贪境界。所以者何？大王当解，贪欲无厌犹饮碱水，其见贤圣智慧之明乃知限节。人命甚短，安少苦多，生无不终，当就后世，常畏将来心不可保。今日大王所供养佛，因是德本，以有四事具足劝助。何谓为四？世世财富不可限量，功德福报不可尽极，圣明之慧而无涯底，辩才之智悉无穷尽。是为四。复有四事而当劝助，何谓为四？身行清净功德之业；言行清净，戒禁具足；心行清净，博闻无厌；其法清净，圣明为党。是为四。复有四事劝助德本。何谓为四？善权方便，修清净行；训诲众生，智度无极；以清净业降伏魔官，誓愿清净，言行相应；一切诸佛法悉清净，积功累德逮见诸佛。是为四。’

“尔时，世尊为勇郡转轮圣王，说经中慧分别深义。其王心解即时欣然，便解身颈无数百千奇珍珠璎以贡上佛，举国事佛给所当得，奉持五戒，尽其形寿净修梵行。其王中宫夫人婇女，从佛闻法心中喜悦，随时之心抱柔和意，无阴盖心，脱身衣被奇异宝璎以覆佛上，启白报王：‘欲得舍家出为沙门，净修梵行，尽其形寿奉持禁戒。’王即听之。

“如是，寂意，其勇郡王奉无极法，逮法财富，稽首佛足，绕佛七匝，与中宫婇女及其官属，入大高台楼阁交露，便涌出上于虚空中，须臾之间即复还服清净大国。于是圣王以十五日月盛满时若干种华，出入行到游观之园，中宫眷属观见好地，彼时圣王在游观园作众妓乐。其二正夫人，一名不行步，二名无虚损，从宫中出，洗身沐浴，适还去已，以香熏衣坐莲华台妙胜床席。有二孩童，自然来上夫人膝上，结跏趺坐，端正殊好，非世所见，有二十八大人之相庄严其身。适自然现，即时虚空中百千诸天举声叹曰：‘是二孩童则法神圣，一名法意，二名法念。’是二孩童适自然现，时其名法念孩童，坐不移夫人膝上；其法意孩童子，化生无损夫人膝上。适跏趺坐，异口同音而说颂曰：

&nbsp;&nbsp;&nbsp;&nbsp;“‘若有守己身，&nbsp;&nbsp;&nbsp;&nbsp;能发菩提心，

&nbsp;&nbsp;&nbsp;&nbsp;斯等之学士，&nbsp;&nbsp;&nbsp;&nbsp;为致善福庆。

&nbsp;&nbsp;&nbsp;&nbsp;以为曾睹见，&nbsp;&nbsp;&nbsp;&nbsp;护吼兴现世，

&nbsp;&nbsp;&nbsp;&nbsp;常以欢悦心，&nbsp;&nbsp;&nbsp;&nbsp;一志供事佛。

&nbsp;&nbsp;&nbsp;&nbsp;为大神通业，&nbsp;&nbsp;&nbsp;&nbsp;快得受救护，

&nbsp;&nbsp;&nbsp;&nbsp;得消生死轮，&nbsp;&nbsp;&nbsp;&nbsp;疾灭无所生。

&nbsp;&nbsp;&nbsp;&nbsp;若发菩提心，&nbsp;&nbsp;&nbsp;&nbsp;未曾忽忘之，

&nbsp;&nbsp;&nbsp;&nbsp;以救摄众生，&nbsp;&nbsp;&nbsp;&nbsp;坏破生死难。

&nbsp;&nbsp;&nbsp;&nbsp;其上方境界，&nbsp;&nbsp;&nbsp;&nbsp;不可计佛土，

&nbsp;&nbsp;&nbsp;&nbsp;彼土而有佛，&nbsp;&nbsp;&nbsp;&nbsp;号名曰时节。

&nbsp;&nbsp;&nbsp;&nbsp;从彼佛土来，&nbsp;&nbsp;&nbsp;&nbsp;以用法故举，

&nbsp;&nbsp;&nbsp;&nbsp;亦欲见功勋，&nbsp;&nbsp;&nbsp;&nbsp;国土之所有。’

&nbsp;&nbsp;&nbsp;&nbsp;“于时二孩童，&nbsp;&nbsp;&nbsp;&nbsp;各从所坐起，

&nbsp;&nbsp;&nbsp;&nbsp;因便从母膝，&nbsp;&nbsp;&nbsp;&nbsp;移下在于地，

&nbsp;&nbsp;&nbsp;&nbsp;俱发进其路，&nbsp;&nbsp;&nbsp;&nbsp;行诣天人尊。

&nbsp;&nbsp;&nbsp;&nbsp;前稽首佛足，&nbsp;&nbsp;&nbsp;&nbsp;却退叉手住：

&nbsp;&nbsp;&nbsp;&nbsp;‘四方宣佛德，&nbsp;&nbsp;&nbsp;&nbsp;今故来听经。

&nbsp;&nbsp;&nbsp;&nbsp;佛法甚难致！&nbsp;&nbsp;&nbsp;&nbsp;闻受亦难遇！

&nbsp;&nbsp;&nbsp;&nbsp;以得闻是法，&nbsp;&nbsp;&nbsp;&nbsp;当启人尊胜。

&nbsp;&nbsp;&nbsp;&nbsp;至诚于佛道，&nbsp;&nbsp;&nbsp;&nbsp;无上正真业，

&nbsp;&nbsp;&nbsp;&nbsp;诸佛之道法，&nbsp;&nbsp;&nbsp;&nbsp;为甚难得值！

&nbsp;&nbsp;&nbsp;&nbsp;爱乐经义者，&nbsp;&nbsp;&nbsp;&nbsp;亦复倍难遭！

&nbsp;&nbsp;&nbsp;&nbsp;今日以闲静，&nbsp;&nbsp;&nbsp;&nbsp;用亲友好法，

&nbsp;&nbsp;&nbsp;&nbsp;随顺之威则，&nbsp;&nbsp;&nbsp;&nbsp;奉敬信法教。

&nbsp;&nbsp;&nbsp;&nbsp;慕嘉于精进，&nbsp;&nbsp;&nbsp;&nbsp;所行无放逸，

&nbsp;&nbsp;&nbsp;&nbsp;以得为沙门，&nbsp;&nbsp;&nbsp;&nbsp;如是处闲居。

&nbsp;&nbsp;&nbsp;&nbsp;愍念住如是，&nbsp;&nbsp;&nbsp;&nbsp;质朴等无量，

&nbsp;&nbsp;&nbsp;&nbsp;常抱惭愧心，&nbsp;&nbsp;&nbsp;&nbsp;知博闻难遇！

&nbsp;&nbsp;&nbsp;&nbsp;其慈普具足，&nbsp;&nbsp;&nbsp;&nbsp;愍念于众生，

&nbsp;&nbsp;&nbsp;&nbsp;以能达深法，&nbsp;&nbsp;&nbsp;&nbsp;乃可逮法忍。

&nbsp;&nbsp;&nbsp;&nbsp;计诸威力势，&nbsp;&nbsp;&nbsp;&nbsp;其心无怯羸，

&nbsp;&nbsp;&nbsp;&nbsp;摄救诸众生，&nbsp;&nbsp;&nbsp;&nbsp;开化一切难。

&nbsp;&nbsp;&nbsp;&nbsp;若在于独处，&nbsp;&nbsp;&nbsp;&nbsp;造业无思议，

&nbsp;&nbsp;&nbsp;&nbsp;以不贪其身，&nbsp;&nbsp;&nbsp;&nbsp;寿命根亦然。

&nbsp;&nbsp;&nbsp;&nbsp;于学禁无厌，&nbsp;&nbsp;&nbsp;&nbsp;我思于道法，

&nbsp;&nbsp;&nbsp;&nbsp;以是能晓了，&nbsp;&nbsp;&nbsp;&nbsp;逮功勋若斯。

&nbsp;&nbsp;&nbsp;&nbsp;若能学如是，&nbsp;&nbsp;&nbsp;&nbsp;第一甚难得，

&nbsp;&nbsp;&nbsp;&nbsp;其法王之业，&nbsp;&nbsp;&nbsp;&nbsp;咨嗟此最上。

&nbsp;&nbsp;&nbsp;&nbsp;斯诸法之要，&nbsp;&nbsp;&nbsp;&nbsp;报应普备足，

&nbsp;&nbsp;&nbsp;&nbsp;当发往俱到，&nbsp;&nbsp;&nbsp;&nbsp;圣安住佛所。

&nbsp;&nbsp;&nbsp;&nbsp;其斯诸明智，&nbsp;&nbsp;&nbsp;&nbsp;受菩萨道行，

&nbsp;&nbsp;&nbsp;&nbsp;奉行清白法，&nbsp;&nbsp;&nbsp;&nbsp;以用宣布教。

&nbsp;&nbsp;&nbsp;&nbsp;随时而闲静，&nbsp;&nbsp;&nbsp;&nbsp;逮到五神通，

&nbsp;&nbsp;&nbsp;&nbsp;因其识皆念，&nbsp;&nbsp;&nbsp;&nbsp;所行法惔怕。’

&nbsp;&nbsp;&nbsp;&nbsp;“其王二太子，&nbsp;&nbsp;&nbsp;&nbsp;与夫人婇女，

&nbsp;&nbsp;&nbsp;&nbsp;斯二明智等，&nbsp;&nbsp;&nbsp;&nbsp;行菩萨之法。

&nbsp;&nbsp;&nbsp;&nbsp;以获神通慧，&nbsp;&nbsp;&nbsp;&nbsp;经行虚空中，

&nbsp;&nbsp;&nbsp;&nbsp;往到世尊所，&nbsp;&nbsp;&nbsp;&nbsp;功勋智慧海。

&nbsp;&nbsp;&nbsp;&nbsp;前稽首佛足，&nbsp;&nbsp;&nbsp;&nbsp;自归人中尊，

&nbsp;&nbsp;&nbsp;&nbsp;一切悉和同，&nbsp;&nbsp;&nbsp;&nbsp;俱往叉手礼。

&nbsp;&nbsp;&nbsp;&nbsp;法意前启佛，&nbsp;&nbsp;&nbsp;&nbsp;并余一切众：

&nbsp;&nbsp;&nbsp;&nbsp;‘唯愿大圣尊，&nbsp;&nbsp;&nbsp;&nbsp;为我说道法。’

&nbsp;&nbsp;&nbsp;&nbsp;“最胜知是等，&nbsp;&nbsp;&nbsp;&nbsp;心中之所念，

&nbsp;&nbsp;&nbsp;&nbsp;则为分别说，&nbsp;&nbsp;&nbsp;&nbsp;深妙之法义：

&nbsp;&nbsp;&nbsp;&nbsp;‘是一切诸法，&nbsp;&nbsp;&nbsp;&nbsp;皆从因缘起，

&nbsp;&nbsp;&nbsp;&nbsp;本无主师教，&nbsp;&nbsp;&nbsp;&nbsp;从造化现生。

&nbsp;&nbsp;&nbsp;&nbsp;其解内以空，&nbsp;&nbsp;&nbsp;&nbsp;外则无因缘，

&nbsp;&nbsp;&nbsp;&nbsp;是一切诸法，&nbsp;&nbsp;&nbsp;&nbsp;恍惚悉空虚。

&nbsp;&nbsp;&nbsp;&nbsp;以能察本末，&nbsp;&nbsp;&nbsp;&nbsp;无作见清净，

&nbsp;&nbsp;&nbsp;&nbsp;计之犹虚空，&nbsp;&nbsp;&nbsp;&nbsp;常不可护持。’

&nbsp;&nbsp;&nbsp;&nbsp;“佛以无数便，&nbsp;&nbsp;&nbsp;&nbsp;为此等颁宣，

&nbsp;&nbsp;&nbsp;&nbsp;分别敷演此，&nbsp;&nbsp;&nbsp;&nbsp;深奥之正真。

&nbsp;&nbsp;&nbsp;&nbsp;七十六垓人，&nbsp;&nbsp;&nbsp;&nbsp;及二亿载众，

&nbsp;&nbsp;&nbsp;&nbsp;一时皆得成，&nbsp;&nbsp;&nbsp;&nbsp;柔顺之法忍。

“是时转轮圣王勇郡，中宫太子眷属万民，绕佛作礼，供养世尊及与圣众，昼夜七日毕竟还归其宫。于是勇郡转轮圣王，独处宴坐，在于清净高阁交露，自心念言：‘是吾诸子皆发无上正真道意。今当试之，何所太子先当逮致无上正真之道，为最正觉者？’便敕工师，作七宝瓶极好团圆，作七宝[(契－大)/瓦]显现微妙，又高七仞为四十九尺。使诸千太子各各疏名，作七宝筹，著瓶中举瓶著[(契－大)/瓦]上，咸共夙夜七日供养。以天华香、捣香、杂香、华盖、幢幡，作众伎乐，供养宝瓶所疏名号。十千天子来佐劝助供养名号。时，转轮王过七日后，取是七宝瓶，在中宫夫人、婇女、诸太子众前，举著紫金案上，使人举瓶，令诸太子各各探筹。有太子名曰净意，得第一筹。适得此筹，于时三千大千国土六返震动，中宫夫人、婇女、一切妓乐不鼓自鸣。

“于寂意所念云何？彼时净意太子岂异人乎？莫造异观！所以者何？则拘留孙如来是也；从次太子名离名闻兵，则拘那含牟尼佛是也；次有太子名寂根，则迦葉如来是也；次有太子名一切苦利，则吾身是也；次有太子名雨室，则弥勒如来是也；次有太子名明月珠服，将来作佛名曰师子；次有太子于将来世成佛，名曰妙英；次有太子名贤氏，将来成佛名曰供养；次有太子名曰光首，后成佛时号曰妙华；次有太子名曰莲华氏，后成佛时号曰奉养；次有太子名离垢光，后成佛时号曰善目；次有太子名兵氏，后成佛时号曰快臂；次有太子名曰意妙，后成佛时号曰焰光；次有太子名曰净复净，后成佛时号曰焰味；次有太子名曰富党，后成佛时号无退没；次有太子名曰离垢净，后成佛时号曰执德；次有太子名曰坚强，后成佛时号曰宝事；次有太子名曰宝称，后成佛时号曰无欺世。于是寂意，取要言之，次广具足。有太子名曰甘铠，庄严第九百九十九，千不满一，后成佛时号曰无量德宝称，在是贤劫立兴来世。”

佛言：“如是，寂意，有太子名意无量，得最后筹，是王太子当在最后成行觉道。时，其诸太子轻易调戏，数数笑之，众等各言：‘我当成佛时，降魔官属，转于法轮，开化度脱无量众生令至灭度。假众生尽，后何所设？当何救济？’其后太子名意无量，目自睹见，得最后筹穷底成佛，应时愁恼：‘吾独何衅穷底得筹？’五体投地犹太山崩，口自宣言：‘诸佛道法不可称量，众生之界亦无有限，所愿殊特不可思议。’寻即立一切愿：‘令我兄弟千人成佛，后所教弟子，所度多少，其寿长短，计合是等一切寿命，与我成佛道时所寿久长若干适同。仁等所有一切圣众，我成佛时圣众独尔，颁宣经法所化度脱一切众生，亦复如是，与仁千人功勋巍巍适等无异不可限量。假使吾身所言至诚，合成不虚，三千大千世界为吾现瑞，六返震动，天雨众华，箜篌乐器不鼓自鸣。’时意无量国王太子适立斯誓，寻时三千大千世界，六返震动，天雨众华，箜篌乐器不鼓自鸣。上虚空中诸天百千，而叹颂曰：‘当如所愿最后成佛，名曰楼由如来、至真、等正觉。’”

佛言：“寂意，何故名之楼由？尔时愁感自投于地，用得下筹自积誓愿，由斯世尊号之楼由。于彼世时，其王太子誓愿已竟，说此偈言：

&nbsp;&nbsp;&nbsp;&nbsp;“‘是诸佛道法，&nbsp;&nbsp;&nbsp;&nbsp;犹等如虚空，

&nbsp;&nbsp;&nbsp;&nbsp;意觉若如幻，&nbsp;&nbsp;&nbsp;&nbsp;众生不可尽。

&nbsp;&nbsp;&nbsp;&nbsp;所愿誓吉祥，&nbsp;&nbsp;&nbsp;&nbsp;戒禁成清净，

&nbsp;&nbsp;&nbsp;&nbsp;诸仁且听是，&nbsp;&nbsp;&nbsp;&nbsp;我所欲誓愿：

&nbsp;&nbsp;&nbsp;&nbsp;合集诸仁君，&nbsp;&nbsp;&nbsp;&nbsp;所寿之有限，

&nbsp;&nbsp;&nbsp;&nbsp;诸重尊圣王，&nbsp;&nbsp;&nbsp;&nbsp;一切皆尽见，

&nbsp;&nbsp;&nbsp;&nbsp;计是诸佛名，&nbsp;&nbsp;&nbsp;&nbsp;与我一寿等，

&nbsp;&nbsp;&nbsp;&nbsp;成佛名楼由，&nbsp;&nbsp;&nbsp;&nbsp;比丘众如是。’

&nbsp;&nbsp;&nbsp;&nbsp;“其王太子感，&nbsp;&nbsp;&nbsp;&nbsp;故宣是言辞，

&nbsp;&nbsp;&nbsp;&nbsp;诸天立虚空，&nbsp;&nbsp;&nbsp;&nbsp;举声叹颂曰：

&nbsp;&nbsp;&nbsp;&nbsp;‘如今清净人，&nbsp;&nbsp;&nbsp;&nbsp;所愿必当成，

&nbsp;&nbsp;&nbsp;&nbsp;因以众生故，&nbsp;&nbsp;&nbsp;&nbsp;会成所要誓。’”

佛告寂意菩萨：“欲知尔时意无量太子乎？”

答曰：“不及。”

佛言：“在是贤劫最后成佛，号曰楼由。于贤劫中，所与诸佛千不满一，所度众生，诸菩萨、学比丘圣众，不及楼由。最后成佛而寿半劫，所度众生，菩萨、声闻一切圣众，竟于贤劫，与九百九十九佛所度适等无有差特。”

佛告寂意：“且观菩萨善权方便，成就禁戒而有殊特，具足誓愿独步独坐，周旋三界曾无休废。所以者何？楼由如来独以一身开化众生，与千佛兴所度无异，所益无限巍巍若斯。

“如是，寂意，王千太子，其后二子各心念言：‘汝等正士所志云何？’法意太子曰：‘吾自要誓诸人成得佛时，当作金刚力士，常亲近佛在外威仪，省诸如来一切秘要，常委托依，普闻一切诸佛秘要密迹之事，信乐受喜不怀疑结。’法念太子曰：‘诸正士听，吾心自誓言：诸仁成佛道，身当劝助使转法轮，适见相劝辄转法轮。’寂意，欲知尔时勇郡转轮圣王乎？”

答曰：“不及也。”

佛言：“则往过去定光如来是也。其时诸子，此贤劫中千佛兴者是也。从拘留孙为始作佛，至楼由竟千佛也。其法意太子，则今金刚力士名密迹是也。其法念太子者，今识其梵天是也。彼时圣王中宫夫人婇女，今诸来会者是也。彼世之时，王诸太子所劝，出家作沙门者，及所教化，皆此贤劫稍渐受决当次第成最正觉。

“寂意，且观十二缘起，不乱德本获报应果，诸所发意不失其功，斯等正士十力普备悉获所愿。是故，寂意，若有菩萨疾欲逮成无上正真道为最正觉，当学斯等诸正士业，勤修奉行悉存佛道。彼何谓佛道？不以害心于众生，兴乎慈心，奉度无极，习行四恩，常修梵行，遵道品法，具进神通，行权方便成就德本，是为佛道。”

佛复告寂意：“其道心净，斯性通达；其道和雅，志性安隐；其道质朴，而无谀谄；其道广普，无所挂碍；其道平等，心无偏党；其道无畏，不犯众恶；其道财富，施度无极；其道丰饶，戒度无极；其道不咨，忍度无极；其道离处，进度无极；其道不乱，寂度无极；其道善择，智度无极；道归己慧，奉于大慈；道不曲意，至于大哀；道受喜悦，行以大喜；道归妙御，至于大护；其道以除众苦之恼，消去贪害瞋恚之想；其道趣安，心不怀色；道化难调，刈色声香味细滑之法；道降魔官属，令化去心自大及众怨贼；道消除阴、种、诸入，悉无所著；道舍魔事，在众尘劳而得自在；道归上心，离于声闻、缘觉之念；道习诸去来所行，致平等觉；道御大宝，顺一切智；道常分别无碍慧明；道宣善行，摄善亲友；道废坑堑，消众结著；道弃尘劳，越瞋诤地；道归安隐，捐众非恶；道归吉祥，趣泥洹业。是为菩萨行佛道业三十二事。菩萨住此，疾成无上正真之道，逮最正觉。”

## 大宝积经卷第十

### 密迹金刚力士会第三之三

尔时，寂意复问密迹金刚力士：“如来有几事秘要？一切声闻、诸缘觉地所不能及也，何况凡庶闇蔽之类！善哉！密迹，愿意乐任，颁宣如来秘要普入，一切众会咸欲闻之。”

密迹力士谓寂意曰：“谛听！谛听！善思念之，今当敷演如来秘要，有三事。何谓为三？一曰、身密，二曰、口密，三曰、意密。

“何谓身密？如来于斯无所思想，亦不惟念，普现一切威仪礼节。或有诸天人民，自喜经行，见睹如来经行之时，诸天人民心自念言：‘世尊为上。’斯等逮见如来身密。佛之所念亦不思望，一切众生睹见如来至真妙德威仪：若诸天人喜坐，见如来坐；若诸天人喜卧，见如来卧；若喜听经，见如来说经；若喜寂静，见如来默然；若喜禅思，见如来三昧；若天人民目视不眴者，见如来目未曾眴；若意自在有喜光者，便见如来光无所碍；喜紫金色者，亦见紫磨金色；若诸天人民喜银色、水精色、琉璃色、玛瑙色、砗磲，黄色、真珠、正白、正赤、黄白红紫色，或取明月珠色、暴乱色、炎光、日、月、四天王、释、梵、阿须伦，或中分色、须弥华色，或思妙色，或药形色，或碧石色，或无忧华旃匐色，或思夷华色，或青莲红黄白华色，或了忉利天色，或毗沙门王颜，或四天王形，首藏青帝、黄帝、赤帝、白帝，或虚空净，或天人民心志无量品色各异，亦见如来若干品种功勋德色。

“如是，寂意，正使江河沙等诸佛世界满中众生有含命类，展转相爱，展转相生，皆决罪毕得为人形，从思想生。其中一人正使所生，亦犹如彼一切众生，如来亦见若干品色，威仪礼节，心所好乐，不可限量；悉欲察知本末言行，亦复如是。如来至真，有以是缘各于众生，现如来像威仪礼节言行使然。犹如一人心得解脱，不与二人俱共同也。欲宣至实心得解脱乃至乎道，如来至真乃能可悦一切众生。以悦众生显示色像，威仪礼节言行亦然。犹如，寂意，清净明镜，随其色貌以往照之，则现其像不失本类，等示无异未曾变改，明镜照形亦无想念。如来如是，虽以法济一切众生，无有想念，无利养心，可悦一切众生心行，随上中下深浅之法，开化度脱三界迷惑。是为如来身行秘要。”

密迹金刚力士复谓寂意菩萨：“如来秘要亦不分别阴、种、诸入，不归罪福，不生尘劳，不成父母，无四大胞胎，亦无骨肉、所闻功勋，无涂华香，悉无所有，不系在色，无出入息、寿命灭尽。欲知佛身则是法身，身无有色，无众妄想，所现色相为贪慕好求豪尊位众生之故，而示形相令目睹矣！法相静寂，为敬慧故，一切众生使趣天眼。”

密迹复谓寂意：“若有众生俱在一会，各见佛身，以缘意睹。其远住观，住本不见。其住本也，见住远不见者，无意缘也。见者以乱意缘不见也。若以意缘不得见者，若以己身而察见之，用见他人故，不见之也。又见他人故，复能见者，用见己心故，不见之也。其在梦中有所见者，从梦觉已则无所见也。定意所见起无所见，起往所见定无所见。其空静所见不静不见，其在空静则无不见。其见无业，离于无业无所见之。其离无业乃有所见一无所见。”

密迹复谓寂意：“其如来身，从无数事各随显现，其色行天，身行寂然，威仪礼节而心自定，然后复亂。斯如来身无有边际，亦无限碍，亦无妄想，不可想节。如来身者不可限取，无若干像。如来身者亦复如是，无所不遍。犹如虚空，不有妄想；如来若斯，永无思想。犹如虚空，皆以遍入一切形色；如来若斯，悉以周遍照诸众生。犹如虚空，普入诸色间关其里；如来之身亦复如是，普照众生靡所不遍。犹如虚空，皆长一切百谷草木；如来若斯，至真之体长育德本。犹如虚空，不计有常及与无常，亦无昼夜；如来若斯，身不有常不云无常，不能见顶。

“又复，寂意，诸佛世尊，佛以普见天上世间魔王、梵天，无敢当佛睹其顶者。诸天龙神、揵沓和、阿须伦、迦楼罗、真陀罗、摩休勒、人与非人、声闻、缘觉，若诸菩萨，莫能堪任见如来顶。所以者何？佛成道未久时，转法轮游波罗奈。东方去是世界甚远，乃得思夷华佛土，世界曰怀调，有菩萨名曰应持，来诣忍界，奉觐世尊，稽首作礼，敬问供事。礼足下已，绕佛七匝则往其前，应持菩萨时心念言：‘我欲度知如来身限。’自变其身高三百三十六万里，观如来身五百四十三万兆垓二万亿里，则心念言：‘我获神足，神通自娱，我宁可复测度佛身所入云何？’佛以威德，以神足力，上方去此百亿江河沙诸佛国土，有世界名莲华严，其土有佛名莲华上，如来、至真、等正觉现在说法，应持菩萨往在其前，不能睹之。在上而立遥视，永不逮见世尊大圣能仁佛顶，欲见顶相永不得见也！不知佛身高长广远几千亿载江河沙佛土。

“时应持菩萨，往诣莲华上佛所，稽首佛足，右绕三匝，住于佛前而白佛言：‘我身所来去是远近？’佛言：‘去此百亿江河沙佛土，卿族姓子从彼到斯。’应持菩萨白佛言：‘我上过到若干佛土，不能得见释迦文佛顶，不知高长几百千亿江河沙佛土！’彼佛答曰：‘假族姓子，以是方便圣明之慧斯神足力，从此转上江河沙劫，忽以越过上无喻佛土，尚不能得见于世尊释迦文顶，亦不可得其身边限！又族姓子当知，佛身无限巍巍如是不可譬喻，诸佛世尊不可称载。又族姓子，用无侣故名不可喻，如来禁戒亦无譬喻，三昧定意、智慧解脱、度知见品、身口心业、色相众好悉不可喻。一切众生以若干品引譬举喻，咨嗟如来禁戒无极，定、慧、解脱、度知见品、身口心业、色相威好。犹如虚空不可得边，如来之身无际若斯。’于时应持菩萨，闻莲华上如来所说，忻然大悦得未曾有，即礼佛足，绕圣七匝，没彼佛国。承佛圣旨，蒙已神力，发意之顷到此佛土，往诣佛所前，稽首礼释迦文佛足，右绕七匝，则住佛前，以偈颂曰：

&nbsp;&nbsp;&nbsp;&nbsp;“‘欲解达佛身，&nbsp;&nbsp;&nbsp;&nbsp;犹如喻虚空，

&nbsp;&nbsp;&nbsp;&nbsp;乐得知边际，&nbsp;&nbsp;&nbsp;&nbsp;以舍所造作。

&nbsp;&nbsp;&nbsp;&nbsp;过此百千亿，&nbsp;&nbsp;&nbsp;&nbsp;无量江河沙，

&nbsp;&nbsp;&nbsp;&nbsp;上越若干土，&nbsp;&nbsp;&nbsp;&nbsp;欲见佛身顶。

&nbsp;&nbsp;&nbsp;&nbsp;过到无限土，&nbsp;&nbsp;&nbsp;&nbsp;至莲华佛界，

&nbsp;&nbsp;&nbsp;&nbsp;乐得身边限，&nbsp;&nbsp;&nbsp;&nbsp;不睹见佛顶。

&nbsp;&nbsp;&nbsp;&nbsp;其彼国土佛，&nbsp;&nbsp;&nbsp;&nbsp;名曰莲华上，

&nbsp;&nbsp;&nbsp;&nbsp;见我心所念，&nbsp;&nbsp;&nbsp;&nbsp;便以分别说：

&nbsp;&nbsp;&nbsp;&nbsp;“假使引众喻，&nbsp;&nbsp;&nbsp;&nbsp;讲诸佛世尊，

&nbsp;&nbsp;&nbsp;&nbsp;便不顺佛教，&nbsp;&nbsp;&nbsp;&nbsp;则为诽谤圣。

&nbsp;&nbsp;&nbsp;&nbsp;若欲知譬喻，&nbsp;&nbsp;&nbsp;&nbsp;诸佛法平等，

&nbsp;&nbsp;&nbsp;&nbsp;颁宣虚空限，&nbsp;&nbsp;&nbsp;&nbsp;实无有边际。

&nbsp;&nbsp;&nbsp;&nbsp;设犹如虚空，&nbsp;&nbsp;&nbsp;&nbsp;佛戒禁若斯，

&nbsp;&nbsp;&nbsp;&nbsp;定意智慧业，&nbsp;&nbsp;&nbsp;&nbsp;解脱度知见，

&nbsp;&nbsp;&nbsp;&nbsp;犹虚空无际，&nbsp;&nbsp;&nbsp;&nbsp;色身亦如是。

&nbsp;&nbsp;&nbsp;&nbsp;欲观世护顶，&nbsp;&nbsp;&nbsp;&nbsp;等譬如虚空，

&nbsp;&nbsp;&nbsp;&nbsp;如虚空所周，&nbsp;&nbsp;&nbsp;&nbsp;佛身遍如是；

&nbsp;&nbsp;&nbsp;&nbsp;如虚空所遍，&nbsp;&nbsp;&nbsp;&nbsp;光明照亦然，

&nbsp;&nbsp;&nbsp;&nbsp;其光照所至，&nbsp;&nbsp;&nbsp;&nbsp;有言辞若兹；

&nbsp;&nbsp;&nbsp;&nbsp;如言辞所至，&nbsp;&nbsp;&nbsp;&nbsp;心遍亦复如；

&nbsp;&nbsp;&nbsp;&nbsp;如心所遍至，&nbsp;&nbsp;&nbsp;&nbsp;慈心布如是；

&nbsp;&nbsp;&nbsp;&nbsp;如慈心所遍，&nbsp;&nbsp;&nbsp;&nbsp;慧周等无异；

&nbsp;&nbsp;&nbsp;&nbsp;如慧之所周，&nbsp;&nbsp;&nbsp;&nbsp;身所周若斯；

&nbsp;&nbsp;&nbsp;&nbsp;功德亦如是，&nbsp;&nbsp;&nbsp;&nbsp;道心无有二；

&nbsp;&nbsp;&nbsp;&nbsp;如道心功德，&nbsp;&nbsp;&nbsp;&nbsp;解色亦如是；

&nbsp;&nbsp;&nbsp;&nbsp;充满于虚空，&nbsp;&nbsp;&nbsp;&nbsp;所度复越是。

&nbsp;&nbsp;&nbsp;&nbsp;如一切众生，&nbsp;&nbsp;&nbsp;&nbsp;所受福德品，

&nbsp;&nbsp;&nbsp;&nbsp;其发道心福，&nbsp;&nbsp;&nbsp;&nbsp;一人德如是。

&nbsp;&nbsp;&nbsp;&nbsp;如其发道心，&nbsp;&nbsp;&nbsp;&nbsp;功德业名称，

&nbsp;&nbsp;&nbsp;&nbsp;若受正法者，&nbsp;&nbsp;&nbsp;&nbsp;功德过于彼。

&nbsp;&nbsp;&nbsp;&nbsp;一切诸佛兴，&nbsp;&nbsp;&nbsp;&nbsp;颁宣百亿劫，

&nbsp;&nbsp;&nbsp;&nbsp;叹持正法功，&nbsp;&nbsp;&nbsp;&nbsp;不得其边际。

&nbsp;&nbsp;&nbsp;&nbsp;其兴于道心，&nbsp;&nbsp;&nbsp;&nbsp;而护诸正法，

&nbsp;&nbsp;&nbsp;&nbsp;好乐解空无，&nbsp;&nbsp;&nbsp;&nbsp;十六不获一。

&nbsp;&nbsp;&nbsp;&nbsp;以乐解空无，&nbsp;&nbsp;&nbsp;&nbsp;则不失道心，

&nbsp;&nbsp;&nbsp;&nbsp;执持尊上法，&nbsp;&nbsp;&nbsp;&nbsp;是慧乃和同。

&nbsp;&nbsp;&nbsp;&nbsp;逮得斯法趣，&nbsp;&nbsp;&nbsp;&nbsp;菩萨则勇猛，

&nbsp;&nbsp;&nbsp;&nbsp;获致佛功勋，&nbsp;&nbsp;&nbsp;&nbsp;奉修佛道行。”

&nbsp;&nbsp;&nbsp;&nbsp;说是颂偈时，&nbsp;&nbsp;&nbsp;&nbsp;震动亿佛土，

&nbsp;&nbsp;&nbsp;&nbsp;诸天亿百千，&nbsp;&nbsp;&nbsp;&nbsp;鼓亿千伎乐。

&nbsp;&nbsp;&nbsp;&nbsp;无数亿千人，&nbsp;&nbsp;&nbsp;&nbsp;悉发大道心，

&nbsp;&nbsp;&nbsp;&nbsp;因闻大法故，&nbsp;&nbsp;&nbsp;&nbsp;应持之所叹。

&nbsp;&nbsp;&nbsp;&nbsp;是处不可议，&nbsp;&nbsp;&nbsp;&nbsp;无上不可限，

&nbsp;&nbsp;&nbsp;&nbsp;诸佛普示现，&nbsp;&nbsp;&nbsp;&nbsp;自在之秘业。’”

密迹力士谓寂意曰：“是如来身秘要，若彼众生皆集一会，或有能见如来身者，或不见者。其能见者欢喜观之，其不见者默然而观。如来不食，众生悉见如来服食。又寂意，如有天名精力，初化受道，取如来食而器受之，济诸穷乏。众人皆见如来而食，见如来举食著于口中，自然还器。诸天子取往古宿世如来所，种植众德本而有余殃，在在所生就与羸劣，使服食之。饥乏困厄不得食者，如来愍此以食授之。是众生等食斯饭已，身体安隐，消除尘劳，众想休息，心性仁和，志存无上，以平等觉发不可思议。以是之故，当作是观，如来不食，如来至真以法为食。所以者何？如来之身成钩锁体，犹如金刚铿然坚强，不可破坏。其如来身无有生藏，亦无熟藏，复无坚软，亦无不净大小诸便、咳唾之秽。又如来身如紫金色，无怯无弱，不有恐畏。

“寂意，且观于如来身，旷然无极，甚妙坚固犹如金刚，而身柔软如细天衣。或时上妙显微妙身，天人玉女稽首足下，礼如来身，触如来足，柔软极细不可为喻，悉发无上正真道意，永无众尘。若贪淫人，瞋恚、愚痴若有等分，见如来身适值目睹，其淫怒痴所有等分，一切身行悉为消除，无复众尘。若有悭、贪、犯戒、瞋恚、懈怠、乱心、愚痴，使布施、持戒、忍辱、精进、一心、智慧。取要言之，若有离于清白之法，见如来身，弃不善想，皆修德本。以不妄想观于如来，乃曰真道。是为，寂意，如来身秘要。若有布施，如来瑞应所化自在，以律开化众生不受长育，解众生想而为颁宣建立应度。如来于彼观无所业，又无所行。如来至真未曾念是‘我当化形’，所当化者、若方当化，心自念言。又化所观，如来至真在此业前，乃至世界所说土地无数世界，如来所化往来所至，如来在彼观无所想。其如来者，从身放光明，若干种色、无央种色、不可计限百千曜色，其光所照江河沙等诸佛国土。光明远照所奉行业，众生皆从彼开化之，以是无业所作行无。是故，寂意，如来身秘要，诸所念行，所颁宣说，所成就发无上正真道意。又如来身秘不可称计。”

说是如来身行秘要时，十千人发无上正真道意，八千菩萨逮得无所从生法忍。诸天人民、阿须轮、世间人赞叹密迹：“善哉！善哉！”诸天伎乐不鼓自鸣，雨于天华。世尊以右紫磨金色手，举著密迹金刚力士顶上，叹曰：“善哉！善哉！密迹快善说是如来身秘要！今所宣说，如佛所教而无有二。”

密迹力士谓寂意：“何谓为如来口秘要？其夜如来逮无上正真道成最正觉，至无余界、泥洹之界、灭度日夜，于其中间，施一文字以能颁宣，一一分别无数亿载，讲演布散无限义理。所以者何？如来常定，如来至真无出入息，无所思念，亦无所行，无复思想，悉无所行，虽口所宣，无想无行。如来所行无应不应，无言无说，不想有人。世尊所说一切超越三昧正受，皆以文字而分别说，颁宣文字而自倚著。一切众生如是周旋往来：‘如来为我讲说经法。’是则名曰如来在彼亦无想念。如来所观而知止足，其舌之门口宣音响，闻所宣音莫不悦喜，而演如来言辞之教。散一音声，悉普周遍众生所想、众生心念，是则如来从口敷演。如来言辞出六十品各异音声。何谓六十？吉祥音、柔软音、可乐音、悦意清净音、离垢音、显曜音、微妙音、明听音、无乱音、无愦音、师父音、无刚鞕音、无粗犷音、善顺音、安重音、身所吉和音、随心时音、空悦音、与爱安想音、无恼热音、方正音、识达音、亲近音、意好音、欢悦音、和教音、晓了音、精勤音、忍和音、重了音、其响去秽音、应师子音、龙鸣音、雨好音、海雷龙王音、真陀罗伎音、哀鸾音、鹰畅音、鹤鸣音、耆域音、英鸟音、雷震音、不卒音、不暴音、普入响音、去非时音、无乏音、无怯音、悦豫音、通畅音、戒禁音、美甘音、进行音、广普音、具足音、诸根无瑕音、不轻疾音、无住音、响普入众会音、宣诸德音。”

密迹金刚力士谓寂意菩萨：“是为如来六十品音。其如来音，普通十方诸佛世界，可悦一切众心性行。如来所观无有妄想，如来道心不作是念：‘吾当为其口宣经法：通闻经、德经、所演经、分别经、颂诗经、藏经、于是顺经、生经、方等经、未曾有法经、譬喻经、章句经，若说古喻，若有引喻，有颁宣言论谈语，诸无上讲诸事敷演众事，有所处当分布远近，开通其本自解晓了，宣畅其义而为开化。’又众会等，如来至真所宣法典，亲近佛坐，入比丘众、比丘尼、清信士女，诸天龙神、揵沓和、阿须轮、迦留罗、真陀罗、摩休勒、若人非人众会之党，随众生根所行精进，从所乐法而令入道；以顺入道，求众生无因开化之，乐法音响亦复如是。斯诸众生心自念言：‘从如来口出。’不以各各说法，随心别异言行应时，各各闻法而得开解，是则名曰如来口密要也。

“又有，寂意，无数众生行不可计，其所言辞八万四千闇处下劣，诱进此辈无明众生，入如来法而蒙开化。又众生行不可限量，若有贪淫，随时因彼众生所行，由入其中便救济之。怒、痴众生及等等分行三事，蔽众生之类，随其三界思想之顷，庄严拔之，令无所住而无异心。入众生类罪福之行，而为分别现如来寿，而有限尽不知。众生所行罪福，以权方便各说异法。如来善权众生无限，不可计量，所行不同，便为颁宣若干品法。又以众生，在于我所面现相值，如来所说悉遍入心，随其本行宣布道业各解入道，是则名曰如来秘要。若有菩萨入如来秘要，是等不知，谓于如来至真演有为之门，而如来法悉是无为。又有如来宣一品音，众生想念坐有所说，唯忆想乐如来音者，望想所说。不当作是观，而如来口永无所说。所以者何？或有众生闻如来音，眉间之相谓之在顶。若有想发，知之绀色从天中[立+寺]。目善明好，人不堪任谛视如来。所以施与，消除诸非，弃诤讼门，无危害心。若颈肩臂去众阴事，若诸指事，若以身胁，若有宣颁，从背至足，若以腹，若以脐又阴马藏，若以膝腨无瞋休息，若以有相及成种好，于世最上。若有想知如来至真闻其音响，随其所好诸根厚薄，从其应度而开化之，演斯音训悉使入律。虽尔如来所观开化亦无相念。

“犹如，寂意，或譬如伎乐以调其音，以手鼓之其声悲和，无有在彼作是声者，皆由方便缘合，而有殊特悲和之音。如是，寂意，如来言辞化众生心，缘其畅教，如来在彼，有所演说无有偏党，皆是宿缘所造立行而有殊特。如来至真在于众生，超绝巍巍由本殊特。犹如，寂意，呼声之响其音远彻，其音所出不在于内，亦不处外，不在中间。如来若斯宣音训诲众生之心，其辞言教不从身出，亦不从心，不内不外，不从中间。犹如大海之中如意明珠，演其光曜可一切众。若宝明珠系在幢头，遍照城市。从众生心所欲志愿，其明月珠出宝，众人各得所欲，斯明珠宝亦无想念。如来若斯其有宝心，志存清净，执大哀幢，从众生性根无所不应，各使开解。虽显是教亦无想念，是则如来所宣秘要。”

密迹金刚力士复谓寂意菩萨：“吾今普观天上世间，诸魔、梵天、沙门、梵志、诸天人民，都不能限如来所宣音响文辞。所以者何？我身忆念，如是世尊在灵鹫山，与诸菩萨眷属围绕，而有法典名净音场，广为众生而颁宣此，时慈氏菩萨之所建立。当尔之时，贤者大目连心自念言：‘吾欲试知如来音响所彻远近？’时大目连，自于其坐忽然不现，住须弥顶闻如来音，如在目前。自以神力即游于是三千大千世界，最在其边，越众须弥诸四方域一切铁围山，住在极边大铁围山顶闻如来音，如故无异，如近不远。佛自念曰：‘是大目连欲试如来清净音场，吾今宁可显其神足。’于是世尊发现神足。时，大目连承佛圣旨，蒙己神足，西方界分去是悬远。

“然过九十九江河沙等诸佛国土，有佛世界名光明幡，又其土佛名光明王如来、至真、等正觉，今现在说法。目连到彼，住其佛土，故闻佛音，如人对住听所语辞。其光明幡佛土有大光明，佛身长四十里，诸菩萨身长二十里。其诸菩萨所食钵器，其高一里。目连行钵际上，时诸菩萨白世尊曰：‘唯然，大圣！此虫何所从来？被沙门服，行钵际上。’于时彼佛言：‘诸族姓子，慎勿发心轻慢此贤！所以者何？今斯耆年，名大目连，是释迦文佛诸声闻中大弟子，神足第一。’时光明王佛告大目连：‘吾土菩萨及诸声闻，见卿身小，咸发轻慢。仁当自显现神足力。’承释迦文佛威德圣势，时大目连往诣光明王佛所，稽首足下，右绕七匝，却在前住，白其佛言：‘又今是身我欲跏趺坐此地容不？’佛告之曰：‘如意所乐。’时大目连踊在虚空亿百诸仞，在彼宝域便作一床，跏趺而坐。从其床座，垂众名宝珠璎亿百千垓，一一珠璎一一珠中演百千光，一一光明各有莲华，一切莲华现释迦文身坐莲华上，其所说音如释迦文音响，清净颁宣经典等无有异。时，大目连显神足力已，复往佛前。时，诸菩萨得未曾有，怪之所以，前白佛言：‘是大目连，以何等故诣此世界？’世尊告曰：‘欲试释迦文佛音响所彻远近，故到此土。’

“时，光明王佛告贤者大目连：‘仁者不宜试如来至真音响无限，无有远近，岂欲知限？卿甚大误！假使目连，仁以神足过江河沙劫西行不休，不能得知如来音响所闻。诸佛世尊音响旷远，超绝无限，巍巍无量，不可为喻。’时大目连在彼世尊，自投足下，自忏悔过：‘唯然，世尊！我身不敏，佛音无量而横生心，欲知其限所闻远近。’其光明王告目连曰：‘汝虽远来过九十九江河沙诸佛世界到此佛土。’复白佛言：‘甚远！甚远！天中之天，身甚劳极，不能复还至其本土。’世尊告曰：‘于目连意所在云何？以己神力到此世界，莫作是观！故是世尊释迦文佛威德所立到此世界。当遥自归稽首作礼于释迦文佛，其佛圣旨将仁本土。假使卿身以己神足欲还本国，一劫不至。卿既未至，到不见能仁佛灭度时。于目连意所念云何？我从何方，东方、南西北方乎？’目连答曰：‘不知何方也。今以迷惑，不知本土何所在处？为在何方？’世尊告目连：‘释迦文佛在于东方。’时，大目连右膝著地，向释迦文佛所在东方，叉手自归，尔时颂曰：

&nbsp;&nbsp;&nbsp;&nbsp;“‘唯天人之尊，&nbsp;&nbsp;&nbsp;&nbsp;见垂力愍念，

&nbsp;&nbsp;&nbsp;&nbsp;威德大巍巍，&nbsp;&nbsp;&nbsp;&nbsp;天人所恭敬。

&nbsp;&nbsp;&nbsp;&nbsp;音响彻无量，&nbsp;&nbsp;&nbsp;&nbsp;其慧无边际，

&nbsp;&nbsp;&nbsp;&nbsp;  愿显其国土，&nbsp;&nbsp;&nbsp;&nbsp;今欲还斯土。’

“如是，寂意，诸佛世尊音声无际不可限量。释迦文佛游在灵鹫山，时舍利弗闻贤者大目连宣扬大音，怪之所以。贤者阿难前白佛言：‘谁为于今宣扬大音遥自归命？’佛语阿难：‘耆年大目连在西方境，去是九十九江河沙佛土，世界名光明幡，其土佛号光明王如来至真，今现说法。耆年大目连到彼佛土，意中欲还归斯国土故，遥宣扬此大洪音。’阿难又问：‘以何因缘到彼佛土？’佛告阿难：‘大目连至，当问其意。’时大众会各白佛言：‘欲乐得见光明幡世界，及光明王佛如来、至真、等正觉，睹大目连游在其国。’尔时，世尊见诸众会劝助意，时从眉间相，有大光明名俱受，照九十九江河沙等诸佛世界，至光明幡佛土。其大光明普遍众会，悉睹其土光明王如来至真。大目连见之，自投其地，称宣大音。

“尔时，世尊释迦文佛，告贤者大目连：‘承其光明来还此土。’时目揵连依佛光明，发意之顷还到此土，稽首佛足，右绕七匝，则住佛前，悔过自归，重自剋责：‘我甚迷误！如来音响不可限量，而欲试之。我所至到极为旷远，所至到处听音适等，近不觉远。如来音响巍巍无际。’佛言：‘如是，目连，如汝所云，如来音响彻远，无以为喻。欲知如来音响远近，犹限虚空欲得边际。所以者何？犹如虚空普周无边，如来言辞响彻无际，回远如是。’寂意，当说目连往返品时，寻于彼会，一万人皆发无上正真道意。是为如来言辞秘要。”

密迹金刚力士言：“于寂意所知云何？一切众生心各所念，宁可知乎？”

寂意答言：“一人心念思想难限，正使三千大千世界众生，一劫共计观察多少不能知之，何况一切众生心念思想，不可称限乃如是也！今故语汝，殷勤嘱累，计如一切众生心想，所演音响无限若斯，何况一切众生心性，是无形想，不可计喻！”于是颂曰：

&nbsp;&nbsp;&nbsp;&nbsp;“三千界众生，&nbsp;&nbsp;&nbsp;&nbsp;皆使成缘觉，

&nbsp;&nbsp;&nbsp;&nbsp;一人一劫中，&nbsp;&nbsp;&nbsp;&nbsp;心念不能知。

&nbsp;&nbsp;&nbsp;&nbsp;一切心所念，&nbsp;&nbsp;&nbsp;&nbsp;佛悉知志思，

&nbsp;&nbsp;&nbsp;&nbsp;以无想之心，&nbsp;&nbsp;&nbsp;&nbsp;佛悉了此念。

&nbsp;&nbsp;&nbsp;&nbsp;其一切众生，&nbsp;&nbsp;&nbsp;&nbsp;三世所想念，

&nbsp;&nbsp;&nbsp;&nbsp;世护口所言，&nbsp;&nbsp;&nbsp;&nbsp;所布各得解。

&nbsp;&nbsp;&nbsp;&nbsp;佛随之所念，&nbsp;&nbsp;&nbsp;&nbsp;宣音讲经典，

&nbsp;&nbsp;&nbsp;&nbsp;斯音响在心，&nbsp;&nbsp;&nbsp;&nbsp;乃演其道宜。

&nbsp;&nbsp;&nbsp;&nbsp;如一切众生，&nbsp;&nbsp;&nbsp;&nbsp;所思诸名色，

&nbsp;&nbsp;&nbsp;&nbsp;世雄一毛孔，&nbsp;&nbsp;&nbsp;&nbsp;所演光如是。

&nbsp;&nbsp;&nbsp;&nbsp;如一切众生，&nbsp;&nbsp;&nbsp;&nbsp;名色及心念，

&nbsp;&nbsp;&nbsp;&nbsp;如来演音响，&nbsp;&nbsp;&nbsp;&nbsp;过于彼众想。

&nbsp;&nbsp;&nbsp;&nbsp;佛颁宣一切，&nbsp;&nbsp;&nbsp;&nbsp;引喻计诸想，

&nbsp;&nbsp;&nbsp;&nbsp;其音不休废，&nbsp;&nbsp;&nbsp;&nbsp;不得佛言际。

&nbsp;&nbsp;&nbsp;&nbsp;无色谁能得？&nbsp;&nbsp;&nbsp;&nbsp;愍无言之辞，

&nbsp;&nbsp;&nbsp;&nbsp;无色无有言，&nbsp;&nbsp;&nbsp;&nbsp;消灭无色尘。

&nbsp;&nbsp;&nbsp;&nbsp;假使尘无色，&nbsp;&nbsp;&nbsp;&nbsp;一切不可得，

&nbsp;&nbsp;&nbsp;&nbsp;以是无色尘，&nbsp;&nbsp;&nbsp;&nbsp;究竟不可获。

&nbsp;&nbsp;&nbsp;&nbsp;设言虚无实，&nbsp;&nbsp;&nbsp;&nbsp;无内亦无外，

&nbsp;&nbsp;&nbsp;&nbsp;尘劳虚空等，&nbsp;&nbsp;&nbsp;&nbsp;故曰无内外。

&nbsp;&nbsp;&nbsp;&nbsp;如使不得辞，&nbsp;&nbsp;&nbsp;&nbsp;佛言通十方，

&nbsp;&nbsp;&nbsp;&nbsp;尘劳亦无际，&nbsp;&nbsp;&nbsp;&nbsp;斯建立所处。

&nbsp;&nbsp;&nbsp;&nbsp;一切众生言，&nbsp;&nbsp;&nbsp;&nbsp;上中下之辞，

&nbsp;&nbsp;&nbsp;&nbsp;无身口心事，&nbsp;&nbsp;&nbsp;&nbsp;不舍无所立。

&nbsp;&nbsp;&nbsp;&nbsp;想应如倡妓，&nbsp;&nbsp;&nbsp;&nbsp;诸天之音乐，

&nbsp;&nbsp;&nbsp;&nbsp;亦无身言辞，&nbsp;&nbsp;&nbsp;&nbsp;而音响普周。

&nbsp;&nbsp;&nbsp;&nbsp;如是本甚净，&nbsp;&nbsp;&nbsp;&nbsp;众生心若斯，

&nbsp;&nbsp;&nbsp;&nbsp;佛皆颁宣之，&nbsp;&nbsp;&nbsp;&nbsp;其心无所想。

&nbsp;&nbsp;&nbsp;&nbsp;犹如呼声响，&nbsp;&nbsp;&nbsp;&nbsp;无内亦无外，

&nbsp;&nbsp;&nbsp;&nbsp;人尊言如是，&nbsp;&nbsp;&nbsp;&nbsp;乃无内无外。

&nbsp;&nbsp;&nbsp;&nbsp;无想如妙宝，&nbsp;&nbsp;&nbsp;&nbsp;所说悦众生，

&nbsp;&nbsp;&nbsp;&nbsp;其言无妄想，&nbsp;&nbsp;&nbsp;&nbsp;可一切萌类。”

密迹金刚力士谓寂意曰：“是则如来口言秘要。又如来密要，随其音声，而为众生说法开化。斯三千大千世界，设若干种，如来至真宣布训诲，从其音辞，以不可计诸有名号，化立至诚。若往无业，斯则名曰苦习尽道，名曰地神拥护，其心坚固意本。”于是神咒曰：

&nbsp;&nbsp;&nbsp;&nbsp;“阿裨阿婆牟黎　加阿呵那移　阿迦优头

&nbsp;&nbsp;&nbsp;&nbsp;“是护一切，是神咒乃名曰苦习尽道。”

其虚空中一切诸天悉叹所言，各宣咒曰：

&nbsp;&nbsp;&nbsp;&nbsp;“活知　阿活知　阿活吒迦弥　阿和尼抳黎

&nbsp;&nbsp;&nbsp;&nbsp;“是神咒救护一切，是则名曰苦习尽道。”

其四天王诸天复咒曰：

&nbsp;&nbsp;&nbsp;&nbsp;“伊泥弥泥　多闭多多闭　维卢

&nbsp;&nbsp;&nbsp;&nbsp;“救一切众生，是则名曰苦习尽道法。”

彼忉利天上诸天咒曰：“是神咒护一切其回转：

&nbsp;&nbsp;&nbsp;&nbsp;“贯习　主灭尽　为尽不相举要”

&nbsp;&nbsp;&nbsp;&nbsp;第三焰诸天而复咒曰：

&nbsp;&nbsp;&nbsp;&nbsp;“首黎道罗斯　和尼道罗犀虽耶　道犀虽耶被和尼”

&nbsp;&nbsp;&nbsp;&nbsp;第四兜率天咒曰：

&nbsp;&nbsp;&nbsp;&nbsp;“独犯面触　固转積畜业

&nbsp;&nbsp;&nbsp;&nbsp;“是诸咒护一切。”

第五乐无慢天说咒曰。

&nbsp;&nbsp;&nbsp;&nbsp;“所度俱所度　护所度　主度女

&nbsp;&nbsp;&nbsp;&nbsp;“是诸咒护一切。”

第六他化自在诸天咒曰：

&nbsp;&nbsp;&nbsp;&nbsp;“呵呼事业呼　和泥移　啊罗尼含

&nbsp;&nbsp;&nbsp;&nbsp;“是咒护一切。”

第七诸梵天咒曰：

&nbsp;&nbsp;&nbsp;&nbsp;“有事业　事业种　因缘树以因缘度

&nbsp;&nbsp;&nbsp;&nbsp;“是咒护一切。”

第八梵身诸天咒曰：

&nbsp;&nbsp;&nbsp;&nbsp;“清明　造清净　清净风　动清净

&nbsp;&nbsp;&nbsp;&nbsp;“是神咒护一切。”

第九梵满诸天咒曰：

&nbsp;&nbsp;&nbsp;&nbsp;“无极氏　俱将去　道御主　念坚要

&nbsp;&nbsp;&nbsp;&nbsp;“是神咒护一切。”

第十梵度著诸天咒曰：

&nbsp;&nbsp;&nbsp;&nbsp;“和那和那散提　和那呵呵那　和那拘摩那

&nbsp;&nbsp;&nbsp;&nbsp;“是神咒护一切。”

第十一大梵诸天咒曰：

&nbsp;&nbsp;&nbsp;&nbsp;“木密　木密鞕彼亦鞕　印氏

&nbsp;&nbsp;&nbsp;&nbsp;“是神咒护一切。”

第十二光曜诸天咒曰：

&nbsp;&nbsp;&nbsp;&nbsp;“伊谐谐　将谐去亲近

&nbsp;&nbsp;&nbsp;&nbsp;“是神咒护一切。”

第十三少光诸天咒曰：

&nbsp;&nbsp;&nbsp;&nbsp;“是取去　不将去不使去　无所至

&nbsp;&nbsp;&nbsp;&nbsp;“是神咒护一切。”

第十四无量光诸天咒曰：

&nbsp;&nbsp;&nbsp;&nbsp;“贯习　俱供习习灭尽　习无量

&nbsp;&nbsp;&nbsp;&nbsp;“是神咒护一切。”

第十五光音诸天咒曰。

&nbsp;&nbsp;&nbsp;&nbsp;“以断终　自在断顺从和　常清净

&nbsp;&nbsp;&nbsp;&nbsp;“是神咒护一切。”

第十六约净诸天咒曰：

&nbsp;&nbsp;&nbsp;&nbsp;“所至趣　所可归近所到　以近所到

&nbsp;&nbsp;&nbsp;&nbsp;“是神咒护一切。”

第十七少净诸天咒曰：

&nbsp;&nbsp;&nbsp;&nbsp;“清净　清净氏　净复净　归清净

&nbsp;&nbsp;&nbsp;&nbsp;“是神咒护一切。”

第十八无量净诸天咒曰：

&nbsp;&nbsp;&nbsp;&nbsp;“无我氏　无吾我氏　非贡高归自大

&nbsp;&nbsp;&nbsp;&nbsp;“是神咒护一切。”

第十九净难逮诸天咒曰：

&nbsp;&nbsp;&nbsp;&nbsp;“解脱以遮　迹解度　本近解

&nbsp;&nbsp;&nbsp;&nbsp;“是神咒护一切。”

第二十应果天、第二十一御辞天咒曰：

&nbsp;&nbsp;&nbsp;&nbsp;“以无作　无所作　除所作　所作究竟

&nbsp;&nbsp;&nbsp;&nbsp;“是神咒护一切。”

密迹金刚力士言：“是则名曰苦习尽道，所当奉行，所应开化，而随律教，显现微妙无极之业。第二十二离辞诸天、第二十三假使诸天、第二十四善见诸天、第二十五一究竟诸天、净居有四天，谓所奉行，决了一处，究竟天、真究竟天、无瞋恚天、不亲近天。是为，寂意，诸天立至诚誓慧众。如是诸夜叉鬼神、揵沓和、阿须轮、迦楼罗、真陀罗、摩休勒、迦卢迹鬼神、持华鬼神，其言辞教各各别异。

“又寂意，是阎浮利天下大国，具足有一千，各有大郡。其十六大国，以用治政而相摄护，各自咨嗟。一切诸人及与非人，言语各异，音声不同，辞有轻重；如来圣慧从其音响随时而入，皆悉化之立正真业。各有种号：释种、安息、月支、大秦、剑浮、扰动、丘慈、于阗、沙勒、禅善、乌耆，前后诸国，匈奴、鲜卑、吴、蜀、秦地，诸么夷狄，他罗多愚民野人，及诸须曼耶咒女人处国、牟兜吒国、因缘国、波罗奈国、数树国、金本国、脾罗本国、倚脾沙国、益本国、上本国、他谈国，北方异国，西方所持国。海中诸神，众虫鱼鳖，诸山中神，有形含血之类，阿拘罗、摩拘罗、阿那散，诸牧羊诸禽兽，所负诸瘘种，心不平正，前曾生者，处在世者。如是，寂意，如斯千国周围充满，于阎浮利天下，各自异居。又是诸人及非人类，言语各异，志操不同，音声各别；如来至真随其言音而入其中，因开化之立于正真。”

密迹金刚力士谓寂意菩萨曰：“此三千大千世界，有八十四亿百千垓众生之类，言辞各异。计是一切皆归一谊，至真之慧，至诚无怒。如是，寂意，是则如来言辞秘要。

“又寂意，如来言辞，决于一切众生疑网令无余结。十方一切所有众生，众生种类多于地土。此众生之类所行各异，与本不同，罪皆使毕，逮得人身；以得人身，从思想生，是诸众生逮得智慧辩圣勇猛如舍利弗，合斯智慧为一人圣。如是比像普使众生皆得智慧，各如前一圣明。以是圣明在于一劫，若过一劫，智慧禅思以察众想，求其本末。如其一人智慧禅思，不复训诲，从第二人，咸受言教，智慧圣达各有大明。以是比像，斯众生等各各所疑，往诣如来，如来一时弹指之顷悉说本末。大圣如是，常以一心入于一切众生心念，皆能分别慧明所在，以一言辞悉决结网，各各处当慧本所在，各令欣然而得其所。所闻如来智慧明达，如来悉令明了。

“又次，寂意，如来悉决一切众生前后所疑令无余结，是为如来言辞秘要。所入音响，又其言教，是不足言。如来言辞不可限量，无以为喻。”

说是如来秘要言辞时，二万二千众生皆发无上正真道意。一切众会得未曾有，普闻密迹金刚力士宣如来言辞秘要之业，各怀悦豫，各从坐起，稽首自归密迹金刚力士。