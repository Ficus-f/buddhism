## 卷第八十一 

### 护国菩萨会第十八之二

尔时，佛复告护国言：“护国，我念往昔过无量阿僧祇劫，复过阿僧祇不可称量、不可思惟、无有譬喻、不可计算、不可得说，是时有佛出世，名曰成利慧多陀阿伽度、阿罗诃、三藐三佛陀、明行足、善逝、世间解、无上士、调御丈夫、天人师、佛世尊。尔时，有王名曰焰意。护国，彼焰意王治化之时，此阎浮提纵广一万六千由旬。护国，彼时此阎浮提内有二万诸城，彼一一城有千俱致家。护国，时彼焰意王自所住城名曰宝光明，东西十二由旬，南北七由旬，七宝所成，宝墙七重以为围绕，一一墙间相去八步牢固难坏。护国，彼国众生寿命十俱致那由他岁。

“护国，尔时彼焰意王，初生一子名曰福焰，端正殊特，身色具足，世间无双，瞻者无厌。护国，时彼王子初生之日，于其生处有七宝藏自然出现；其王宫内亦有七宝藏，自然出现上高七人。护国，彼王子生时，阎浮提内一切众生，皆大欢喜，踊跃无量。若有众生被系闭牢狱，枷锁著身者，自然解脱。护国，彼福焰王子世间所有工巧术艺，于七日内皆悉学成。

“护国，彼福焰王子于日初分，时有净居诸天，来告彼王子言：‘童子，汝莫放逸，应善观无常！童子，命不久停，至于后世如是速疾，恒须观察生大怖畏！造业必受，如影随形。’时净居诸天，复为童子说此偈言：

&nbsp;&nbsp;&nbsp;&nbsp;“‘童子谨慎莫放逸，&nbsp;&nbsp;&nbsp;&nbsp;亦莫随顺放逸者，

&nbsp;&nbsp;&nbsp;&nbsp;弃舍放逸佛所赞，&nbsp;&nbsp;&nbsp;&nbsp;若受放逸诸佛诃。

&nbsp;&nbsp;&nbsp;&nbsp;常自调顺不放逸，&nbsp;&nbsp;&nbsp;&nbsp;一切能施无妒嫉，

&nbsp;&nbsp;&nbsp;&nbsp;慈悲念于诸众生，&nbsp;&nbsp;&nbsp;&nbsp;彼人不久当作佛。

&nbsp;&nbsp;&nbsp;&nbsp;过去无量佛，&nbsp;&nbsp;&nbsp;&nbsp;现在及未来，

&nbsp;&nbsp;&nbsp;&nbsp;一切从善起，&nbsp;&nbsp;&nbsp;&nbsp;住不放逸道。

&nbsp;&nbsp;&nbsp;&nbsp;饮食及衣服，&nbsp;&nbsp;&nbsp;&nbsp;金银璎珞等，

&nbsp;&nbsp;&nbsp;&nbsp;俱致劫布施，&nbsp;&nbsp;&nbsp;&nbsp;为求无上道。

&nbsp;&nbsp;&nbsp;&nbsp;手足耳鼻等，&nbsp;&nbsp;&nbsp;&nbsp;求者欢喜施，

&nbsp;&nbsp;&nbsp;&nbsp;真心求功德，&nbsp;&nbsp;&nbsp;&nbsp;不久得成佛。

&nbsp;&nbsp;&nbsp;&nbsp;王位威势力，&nbsp;&nbsp;&nbsp;&nbsp;妻子及眷属，

&nbsp;&nbsp;&nbsp;&nbsp;有为如幻化，&nbsp;&nbsp;&nbsp;&nbsp;速舍莫恋著。

&nbsp;&nbsp;&nbsp;&nbsp;寿命不久停，&nbsp;&nbsp;&nbsp;&nbsp;如坏器易坏，

&nbsp;&nbsp;&nbsp;&nbsp;假借世不久，&nbsp;&nbsp;&nbsp;&nbsp;此亦无常定。

&nbsp;&nbsp;&nbsp;&nbsp;父母及眷属，&nbsp;&nbsp;&nbsp;&nbsp;恶道无能救，

&nbsp;&nbsp;&nbsp;&nbsp;众生造善恶，&nbsp;&nbsp;&nbsp;&nbsp;如影恒逐形。

&nbsp;&nbsp;&nbsp;&nbsp;多求于欲海，&nbsp;&nbsp;&nbsp;&nbsp;相害不为利，

&nbsp;&nbsp;&nbsp;&nbsp;而无济拔者，&nbsp;&nbsp;&nbsp;&nbsp;虚受疲劳苦。

&nbsp;&nbsp;&nbsp;&nbsp;今欲作他利，&nbsp;&nbsp;&nbsp;&nbsp;求寂无上道，

&nbsp;&nbsp;&nbsp;&nbsp;干枯皮肉髓，&nbsp;&nbsp;&nbsp;&nbsp;汝莫以为苦。

&nbsp;&nbsp;&nbsp;&nbsp;诸佛出世难，&nbsp;&nbsp;&nbsp;&nbsp;寂灭法难闻，

&nbsp;&nbsp;&nbsp;&nbsp;勤事善知识，&nbsp;&nbsp;&nbsp;&nbsp;能破诸魔众。

&nbsp;&nbsp;&nbsp;&nbsp;舍离恶知识，&nbsp;&nbsp;&nbsp;&nbsp;能住于正道，

&nbsp;&nbsp;&nbsp;&nbsp;遮蔽恶邪径，&nbsp;&nbsp;&nbsp;&nbsp;善哉精进住。

&nbsp;&nbsp;&nbsp;&nbsp;汝莫惜身命，&nbsp;&nbsp;&nbsp;&nbsp;持心如金刚，

&nbsp;&nbsp;&nbsp;&nbsp;正问诸师道，&nbsp;&nbsp;&nbsp;&nbsp;莫舍正信意。

&nbsp;&nbsp;&nbsp;&nbsp;一切过去佛，&nbsp;&nbsp;&nbsp;&nbsp;常乐阿兰若，

&nbsp;&nbsp;&nbsp;&nbsp;汝应顺彼学，&nbsp;&nbsp;&nbsp;&nbsp;应乐在空闲。

&nbsp;&nbsp;&nbsp;&nbsp;弃舍于恩爱，&nbsp;&nbsp;&nbsp;&nbsp;妻子眷属等，

&nbsp;&nbsp;&nbsp;&nbsp;己身及寿命，&nbsp;&nbsp;&nbsp;&nbsp;以求广大智。’”

尔时，世尊复告护国菩萨言：“善男子，其福焰王子从彼诸天闻此偈已，于十年内未曾睡眠，未曾戏笑，未曾歌舞，未曾喜乐，未曾踊跃，未曾放逸，不入园苑，不乐眷属，不贪王位，于资财城郭不生乐心。如是一切内外诸物皆悉弃舍，唯入禅定住于静室而自思惟：‘一切法无常，无强无力，无有坚牢，暂现而灭。王位无味，无有自在，恩爱别离，怨憎相会，无可贪著。妄生爱乐皆由愚痴，虚妄诳惑无一实也。唯有解脱寂灭为乐，而诸凡夫愚痴所醉，常乐处之，横生优劣之相。我今在此凡愚众中，应住默然，思不放逸。’

“护国，尔时彼焰意大王，为此童子更别立城名胜喜乐，有七重宝墙以为围绕。其城南北有七百街巷。其街墙壁七宝所成，金铃罗网以覆其上，更以真珠众宝罗网重覆其上。一一巷首皆有八万四千宝柱，于诸宝柱上系六万宝绳共相钩连。诸宝绳间悬十四俱致宝多罗树，微风吹动出妙音声，犹如百千音乐不鼓自鸣。一一诸街巷首，安置五百童女，盛壮少年善解歌舞，为一切众生爱乐之故。其焰意王，复更告令一切：‘汝等诸人从今已去，昼夜莫作余事，唯作歌舞嬉戏，令诸众生欢喜受乐，四方来者悉令欢喜，乃至不听出一粗言。’欲令王子心生爱乐，复于巷首安置种种布施之具，所谓衣服、饮食、璎珞、床敷、毡褥、车乘、辇舆、象马牛羊、五行之具，金、银、琉璃、砗磲、玛瑙、珊瑚、琥珀、真珠等宝，涂香、末香、烧香、薰香、种种华鬘等。若须衣者与衣，须食与食，须饮与饮，须乘与乘，随其所须而施与之。更于处处安诸珍宝等聚，拟诸众人之所受用。又于城中造作宫殿，拟为王子游戏之处，其地皆以众宝间错。于其城上起大高楼众宝庄严。于城中央造一大殿，殿内安置千万床敷。于殿四边造诸园苑，其园苑内有诸树木，一切华果诸喜乐树具足充满。

“护国，彼园苑中造七宝池，其池四面有四宝阶道。何等为四？所谓金、银、琉璃、玻瓈。于一方面有二师子百宝所成，彼二师子各吐香水入彼池内。其池四边复各有二宝师子，各各引水而出其池。常有优钵罗华、波头摩华、俱物头华、奔陀利华。其池四岸宝树围绕，复有树木诸华果等周匝遍满。复有八百宝树，是诸宝树以诸宝绳共相连系，一一宝树各悬缯幡。其池四面，复有亿数宝多罗树。于其树间系以宝绳悬诸金铃，微风吹动出微妙音，如百千乐不鼓自鸣。恐诸埃尘，以大宝网弥覆地上。于彼殿内安置千万七宝床敷，诸宝床上各敷五百种褥。于殿中间敷一高座，其座七宝所成高于七人，复于座上敷八万俱致微妙衣服。其高座前置宝香炉，烧沉水香，夜三昼三散诸名华。以金罗网弥覆殿上，其罗网边悬金莲华，复以真珠罗网覆金网上。复有八万明净珍宝以为光明。于其园内又置九百万宝聚，一一宝聚高一由旬，出大光明照彼世界。

“护国，于彼园内复有诸鸟，所谓鹦鹉、鸲鹆、鸿鹤、俱系罗鸟、孔雀、鹅、雁，及以鸳鸯、俱那罗鸟、迦陵频迦鸟、命命鸟。彼等诸鸟若欲鸣时，皆作人声微妙和雅，犹如诸天欢喜园内诸鸟之音，凡所出声皆欲令王子生欢喜故。又复别为王子建立厨膳，日别办具五百种味以供王子。尔时，大王又敕国内诸城邑一切童子，普告令集童子之数，凡有八十俱致。其诸童子，或年始二十，或有过者，悉能善解一切工巧伎艺严饰鲜洁，皆令入于胜喜乐城。而彼童子等各有父母，复将千万俱致婇女，拟诸童子驱驰使役；童子眷属亦皆奉献千万童女以为给使；乃至国内大富长者及以人民，亦各送千万俱致婇女。是诸婇女年始十六，不长不短，不白不黑，不粗不细，皆悉端正世间无比，善解音乐及以歌舞，善於戏笑，言语调柔，颜色和悦，若老若少皆能慰喻，一切伎能悉善通达身相具足，其口香气如优钵罗华，身诸毛孔出栴檀香，微妙清洁犹如天女。福焰王子处此宫内，婇女众等常作音乐种种供养。尔时，王子闻此音乐已，作如是念：‘今者此等为我作大怨仇，夺我善法，我应弃舍。’王子尔时见诸乐事不喜不乐。譬如丈夫临被刑戮，虽见色欲不生欢喜；如是，如是，福焰王子，在彼女众之时心无欢喜，在彼城内与诸眷属同会聚集亦不欢喜。从是已来经于十年，不取色相，不取声香味触等相，唯作是念：‘我今何时脱此怨仇？我于何时行不放逸，当得解脱？’尔时，诸女白焰意王言：‘大天，当知今此王子共我等聚，不相喜乐，亦不受乐。’”

佛言：“护国，尔时焰意王，与八万小王前后围绕，诣向福焰王子所；到已，流泪满面遍身，战掉不能自胜，忧愁苦恼迷闷躄地，须臾复起，起向福焰王子，而说偈言：

&nbsp;&nbsp;&nbsp;&nbsp;“‘汝有最妙大果报，&nbsp;&nbsp;&nbsp;&nbsp;有谁为汝作不善，

&nbsp;&nbsp;&nbsp;&nbsp;而不受于最胜乐？

&nbsp;&nbsp;&nbsp;&nbsp;汝不受乐我忧苦，&nbsp;&nbsp;&nbsp;&nbsp;愿汝受乐施我喜，

&nbsp;&nbsp;&nbsp;&nbsp;若有触扰向我说，&nbsp;&nbsp;&nbsp;&nbsp;我能与彼极重罪。

&nbsp;&nbsp;&nbsp;&nbsp;汝观此城妙莲华，&nbsp;&nbsp;&nbsp;&nbsp;是我思惟为汝作，

&nbsp;&nbsp;&nbsp;&nbsp;世间所少速当说，&nbsp;&nbsp;&nbsp;&nbsp;我能示现如帝释。

&nbsp;&nbsp;&nbsp;&nbsp;汝今面目如青莲，&nbsp;&nbsp;&nbsp;&nbsp;云何颦眉不畅适？

&nbsp;&nbsp;&nbsp;&nbsp;今此婇女甚殊特，&nbsp;&nbsp;&nbsp;&nbsp;微妙清净等诸天，

&nbsp;&nbsp;&nbsp;&nbsp;各各善解诸伎术，&nbsp;&nbsp;&nbsp;&nbsp;歌舞音乐悉能通。

&nbsp;&nbsp;&nbsp;&nbsp;汝应与此相娱乐，&nbsp;&nbsp;&nbsp;&nbsp;云何忧愁如毒箭？

&nbsp;&nbsp;&nbsp;&nbsp;汝今应当快受乐，&nbsp;&nbsp;&nbsp;&nbsp;非是忧愁苦恼时。

&nbsp;&nbsp;&nbsp;&nbsp;园林池苑甚茂盛，&nbsp;&nbsp;&nbsp;&nbsp;华果枝叶郁扶疏，

&nbsp;&nbsp;&nbsp;&nbsp;宽博如天妙果林，&nbsp;&nbsp;&nbsp;&nbsp;汝今正是上年时，

&nbsp;&nbsp;&nbsp;&nbsp;颜色憔悴如枯华，&nbsp;&nbsp;&nbsp;&nbsp;但应受乐莫忧苦。

&nbsp;&nbsp;&nbsp;&nbsp;流泉浴池犹如天，&nbsp;&nbsp;&nbsp;&nbsp;微妙香水洗浴身，

&nbsp;&nbsp;&nbsp;&nbsp;诸华开敷群蜂绕，&nbsp;&nbsp;&nbsp;&nbsp;汝今云何不爱乐？

&nbsp;&nbsp;&nbsp;&nbsp;鹅雁鹦鹉及鸿鹤，&nbsp;&nbsp;&nbsp;&nbsp;命命俱那微妙声，

&nbsp;&nbsp;&nbsp;&nbsp;香山雪山无有异，&nbsp;&nbsp;&nbsp;&nbsp;谁有见闻不爱乐？

&nbsp;&nbsp;&nbsp;&nbsp;众宝胜殿真珠网，&nbsp;&nbsp;&nbsp;&nbsp;琉璃严净如天宫，

&nbsp;&nbsp;&nbsp;&nbsp;宝座庄严妙衣覆，&nbsp;&nbsp;&nbsp;&nbsp;金铃罗网出妙音。

&nbsp;&nbsp;&nbsp;&nbsp;种种音声甚殊特，&nbsp;&nbsp;&nbsp;&nbsp;街衢道路及巷首，

&nbsp;&nbsp;&nbsp;&nbsp;千数婇女作音乐，&nbsp;&nbsp;&nbsp;&nbsp;犹如喜园天玉女，

&nbsp;&nbsp;&nbsp;&nbsp;何故迷乱不受乐？&nbsp;&nbsp;&nbsp;&nbsp;童子婇女如天身，

&nbsp;&nbsp;&nbsp;&nbsp;为汝受乐故聚集，&nbsp;&nbsp;&nbsp;&nbsp;父母为汝泣堕泪，

&nbsp;&nbsp;&nbsp;&nbsp;我如丧失所爱子，&nbsp;&nbsp;&nbsp;&nbsp;愁忧怅快何可住？’

“尔时，福焰王子以偈报父王言：

&nbsp;&nbsp;&nbsp;&nbsp;“‘如彼具足功德者，&nbsp;&nbsp;&nbsp;&nbsp;观诸有为生死苦，

&nbsp;&nbsp;&nbsp;&nbsp;厌离烦恼欲求脱，&nbsp;&nbsp;&nbsp;&nbsp;弃舍一切世间欲。

&nbsp;&nbsp;&nbsp;&nbsp;见诸众生没死网，&nbsp;&nbsp;&nbsp;&nbsp;常求解脱远欲乐，

&nbsp;&nbsp;&nbsp;&nbsp;思惟菩提最为胜，&nbsp;&nbsp;&nbsp;&nbsp;唯愿父王听我说。

&nbsp;&nbsp;&nbsp;&nbsp;无人为我作恶事，&nbsp;&nbsp;&nbsp;&nbsp;我自不乐诸欲乐，

&nbsp;&nbsp;&nbsp;&nbsp;一切恩爱如怨仇，&nbsp;&nbsp;&nbsp;&nbsp;增长烦恼向恶趣。

&nbsp;&nbsp;&nbsp;&nbsp;此诸婇女愚人乐，&nbsp;&nbsp;&nbsp;&nbsp;增长魔业系缚缠，

&nbsp;&nbsp;&nbsp;&nbsp;远离功德增不善，&nbsp;&nbsp;&nbsp;&nbsp;又令未来堕恶趣。

&nbsp;&nbsp;&nbsp;&nbsp;诸圣呵责此五欲，&nbsp;&nbsp;&nbsp;&nbsp;我今云何乐苦本？

&nbsp;&nbsp;&nbsp;&nbsp;如此婇女假外色，&nbsp;&nbsp;&nbsp;&nbsp;唯有皮囊盛筋骨，

&nbsp;&nbsp;&nbsp;&nbsp;肉血屎尿内不净，&nbsp;&nbsp;&nbsp;&nbsp;此真死尸云何乐？

&nbsp;&nbsp;&nbsp;&nbsp;歌舞音乐伎术等，&nbsp;&nbsp;&nbsp;&nbsp;如幻如梦诳愚痴，

&nbsp;&nbsp;&nbsp;&nbsp;愚痴分别失正道，&nbsp;&nbsp;&nbsp;&nbsp;我岂随顺作爱业？

&nbsp;&nbsp;&nbsp;&nbsp;园林华果至冬时，&nbsp;&nbsp;&nbsp;&nbsp;枯瘁萎黄皆堕落，

&nbsp;&nbsp;&nbsp;&nbsp;无常散坏不久留，&nbsp;&nbsp;&nbsp;&nbsp;寿命无定痴放逸。

&nbsp;&nbsp;&nbsp;&nbsp;心如大海不知足，&nbsp;&nbsp;&nbsp;&nbsp;恩爱增长求无厌，

&nbsp;&nbsp;&nbsp;&nbsp;常为诸欲相残害，&nbsp;&nbsp;&nbsp;&nbsp;我如须弥风不动。

&nbsp;&nbsp;&nbsp;&nbsp;父母兄弟姊妹等，&nbsp;&nbsp;&nbsp;&nbsp;妻子朋友诸眷属，

&nbsp;&nbsp;&nbsp;&nbsp;王位百官及势力，&nbsp;&nbsp;&nbsp;&nbsp;若堕恶道无能救。

&nbsp;&nbsp;&nbsp;&nbsp;我等今者如草露，&nbsp;&nbsp;&nbsp;&nbsp;亦如电光不暂停，

&nbsp;&nbsp;&nbsp;&nbsp;心意散乱无定所，&nbsp;&nbsp;&nbsp;&nbsp;思惟见是不放逸。

&nbsp;&nbsp;&nbsp;&nbsp;咄哉少年不久住！&nbsp;&nbsp;&nbsp;&nbsp;咄哉寿命如浚流！

&nbsp;&nbsp;&nbsp;&nbsp;咄哉有为如浮云！&nbsp;&nbsp;&nbsp;&nbsp;咄哉三界求王位！

&nbsp;&nbsp;&nbsp;&nbsp;智者来教莫放逸，&nbsp;&nbsp;&nbsp;&nbsp;无有菩萨贪世间，

&nbsp;&nbsp;&nbsp;&nbsp;若欲作佛救拔他，&nbsp;&nbsp;&nbsp;&nbsp;父王放逸不作佛。

&nbsp;&nbsp;&nbsp;&nbsp;若随诸欲为爱奴，&nbsp;&nbsp;&nbsp;&nbsp;彼失功德无善路，

&nbsp;&nbsp;&nbsp;&nbsp;若于今身贪杀生，&nbsp;&nbsp;&nbsp;&nbsp;如鸟在网欲求活。

&nbsp;&nbsp;&nbsp;&nbsp;境界犹如恶毒蛇，&nbsp;&nbsp;&nbsp;&nbsp;诸阴犹如怨害贼，

&nbsp;&nbsp;&nbsp;&nbsp;其心著有无利益，&nbsp;&nbsp;&nbsp;&nbsp;犹如空村无依怙。

&nbsp;&nbsp;&nbsp;&nbsp;父王园林如毒树，&nbsp;&nbsp;&nbsp;&nbsp;无常瀑水悉漂没，

&nbsp;&nbsp;&nbsp;&nbsp;我今云何而可乐？&nbsp;&nbsp;&nbsp;&nbsp;我见世间无正行，

&nbsp;&nbsp;&nbsp;&nbsp;犹如劫尽盛火燃，&nbsp;&nbsp;&nbsp;&nbsp;众生于中受大苦，

&nbsp;&nbsp;&nbsp;&nbsp;我为是等解脱故，&nbsp;&nbsp;&nbsp;&nbsp;当速成办如法船。

&nbsp;&nbsp;&nbsp;&nbsp;众生久睡无自觉，&nbsp;&nbsp;&nbsp;&nbsp;病来长久我欲治，

&nbsp;&nbsp;&nbsp;&nbsp;为拔毒箭令安乐，&nbsp;&nbsp;&nbsp;&nbsp;除彼邪径住正道。

&nbsp;&nbsp;&nbsp;&nbsp;系缚三界无能出，&nbsp;&nbsp;&nbsp;&nbsp;我为说法令脱免，

&nbsp;&nbsp;&nbsp;&nbsp;众生贫穷无法财，&nbsp;&nbsp;&nbsp;&nbsp;我施善教令其富，

&nbsp;&nbsp;&nbsp;&nbsp;恶趣道中迷没者，&nbsp;&nbsp;&nbsp;&nbsp;我当教示以善导。

&nbsp;&nbsp;&nbsp;&nbsp;我欲摧拔诸爱树，&nbsp;&nbsp;&nbsp;&nbsp;行诸慈悲燃智灯，

&nbsp;&nbsp;&nbsp;&nbsp;令见三界大火聚； &nbsp;&nbsp;&nbsp;&nbsp;又兴慈悲起大云，

&nbsp;&nbsp;&nbsp;&nbsp;如波罗蜜普遍覆，&nbsp;&nbsp;&nbsp;&nbsp;利益众生如电光，

&nbsp;&nbsp;&nbsp;&nbsp;道品总持以为雨，&nbsp;&nbsp;&nbsp;&nbsp;清凉能灭热恼焰。

&nbsp;&nbsp;&nbsp;&nbsp;我为是故生王家，&nbsp;&nbsp;&nbsp;&nbsp;在于有为不乐欲，

&nbsp;&nbsp;&nbsp;&nbsp;我为利益众生故，&nbsp;&nbsp;&nbsp;&nbsp;随世受生求菩提。

&nbsp;&nbsp;&nbsp;&nbsp;一向不乐诸有乐，&nbsp;&nbsp;&nbsp;&nbsp;父王我在怨仇中，

&nbsp;&nbsp;&nbsp;&nbsp;智者云何乐此路？ &nbsp;&nbsp;&nbsp;&nbsp;有眼不堕于高岸。

&nbsp;&nbsp;&nbsp;&nbsp;若求菩提舍放逸，&nbsp;&nbsp;&nbsp;&nbsp;一切世间顺诸趣，

&nbsp;&nbsp;&nbsp;&nbsp;唯我当欲逆彼行，&nbsp;&nbsp;&nbsp;&nbsp;大王我言终不虚。

&nbsp;&nbsp;&nbsp;&nbsp;唯愿父王还本宫，&nbsp;&nbsp;&nbsp;&nbsp;愿舍世间王位等，

&nbsp;&nbsp;&nbsp;&nbsp;随彼须者所受用。 &nbsp;&nbsp;&nbsp;&nbsp;若受放逸贪王位，

&nbsp;&nbsp;&nbsp;&nbsp;亿数王位我不欲； &nbsp;&nbsp;&nbsp;&nbsp;若处宫内无得道，

&nbsp;&nbsp;&nbsp;&nbsp;唯当寂静无畏处； &nbsp;&nbsp;&nbsp;&nbsp;若乐五欲无能办，

&nbsp;&nbsp;&nbsp;&nbsp;我向山林处寂静，&nbsp;&nbsp;&nbsp;&nbsp;至于彼所求菩提。

&nbsp;&nbsp;&nbsp;&nbsp;三世如来在兰若，&nbsp;&nbsp;&nbsp;&nbsp;正觉菩提不在欲。’”

尔时，世尊说此偈已，告护国菩萨言：“善男子，尔时彼福焰王子为父王说偈已，在于宫殿与诸婇女，相随经行而心不安，唯住三种威仪而住。何谓为三？所谓若行、若住、若坐而不眠卧，处在高楼第八重上，夜半时间于上空中，见净居诸天在空而行，赞佛功德乃至法僧功德。护国，时彼福焰王子，闻彼诸天赞叹佛已，身毛皆竖，遍体战栗，合十指掌，以偈告彼诸天言：

&nbsp;&nbsp;&nbsp;&nbsp;“‘善哉诸天辈，&nbsp;&nbsp;&nbsp;&nbsp;怜愍我等苦，

&nbsp;&nbsp;&nbsp;&nbsp;莫生疲倦心，&nbsp;&nbsp;&nbsp;&nbsp;我欲有所问，

&nbsp;&nbsp;&nbsp;&nbsp;汝行于虚空，&nbsp;&nbsp;&nbsp;&nbsp;赞叹谁功德？

&nbsp;&nbsp;&nbsp;&nbsp;我闻此赞声，&nbsp;&nbsp;&nbsp;&nbsp;心生大欢喜。’”

佛告护国：“尔时，彼天以偈报福焰王子言：

&nbsp;&nbsp;&nbsp;&nbsp;“‘童子汝不闻，&nbsp;&nbsp;&nbsp;&nbsp;如来出兴世，

&nbsp;&nbsp;&nbsp;&nbsp;佛名吉利意，&nbsp;&nbsp;&nbsp;&nbsp;无归为作归。

&nbsp;&nbsp;&nbsp;&nbsp;能知人心行，&nbsp;&nbsp;&nbsp;&nbsp;福智具足满，

&nbsp;&nbsp;&nbsp;&nbsp;圣众具禅定，&nbsp;&nbsp;&nbsp;&nbsp;百千那由他。’

“尔时，福焰王子复以偈告彼诸天言：

&nbsp;&nbsp;&nbsp;&nbsp;“‘我未睹彼色，&nbsp;&nbsp;&nbsp;&nbsp;汝为我说相，

&nbsp;&nbsp;&nbsp;&nbsp;我若得见闻，&nbsp;&nbsp;&nbsp;&nbsp;问彼菩提道。

&nbsp;&nbsp;&nbsp;&nbsp;云何化众生？ &nbsp;&nbsp;&nbsp;&nbsp;云何当来世，

&nbsp;&nbsp;&nbsp;&nbsp;于众生中尊？ &nbsp;&nbsp;&nbsp;&nbsp;为我解说之。’

“尔时，净居诸天以偈报福焰王子言：

&nbsp;&nbsp;&nbsp;&nbsp;“‘世尊发润泽，&nbsp;&nbsp;&nbsp;&nbsp;右旋而青色，

&nbsp;&nbsp;&nbsp;&nbsp;顶高如雪山，&nbsp;&nbsp;&nbsp;&nbsp;白毫等净日。

&nbsp;&nbsp;&nbsp;&nbsp;清净如琉璃，&nbsp;&nbsp;&nbsp;&nbsp;妙色而右旋，

&nbsp;&nbsp;&nbsp;&nbsp;耳目甚修广，&nbsp;&nbsp;&nbsp;&nbsp;色如青莲华。

&nbsp;&nbsp;&nbsp;&nbsp;方颊如师子，&nbsp;&nbsp;&nbsp;&nbsp;唇如频婆果，

&nbsp;&nbsp;&nbsp;&nbsp;口齿甚齐密，&nbsp;&nbsp;&nbsp;&nbsp;清净如珂雪。

&nbsp;&nbsp;&nbsp;&nbsp;具足满四十，&nbsp;&nbsp;&nbsp;&nbsp;四牙甚锋利，

&nbsp;&nbsp;&nbsp;&nbsp;舌长能覆面，&nbsp;&nbsp;&nbsp;&nbsp;威德大自在。

&nbsp;&nbsp;&nbsp;&nbsp;为诸众生等，&nbsp;&nbsp;&nbsp;&nbsp;放亿数光明，

&nbsp;&nbsp;&nbsp;&nbsp;遍满三千界，&nbsp;&nbsp;&nbsp;&nbsp;干竭诸恶道。

&nbsp;&nbsp;&nbsp;&nbsp;无上最胜尊，&nbsp;&nbsp;&nbsp;&nbsp;妙声覆真实，

&nbsp;&nbsp;&nbsp;&nbsp;能令闻者喜，&nbsp;&nbsp;&nbsp;&nbsp;满诸众生愿。

&nbsp;&nbsp;&nbsp;&nbsp;胜彼如意珠，&nbsp;&nbsp;&nbsp;&nbsp;不缺减功德，

&nbsp;&nbsp;&nbsp;&nbsp;随顺于道分，&nbsp;&nbsp;&nbsp;&nbsp;庄严于法鬘。

&nbsp;&nbsp;&nbsp;&nbsp;音声百千种，&nbsp;&nbsp;&nbsp;&nbsp;演畅无虚说，

&nbsp;&nbsp;&nbsp;&nbsp;胜于一切天，&nbsp;&nbsp;&nbsp;&nbsp;过诸梵天音。

&nbsp;&nbsp;&nbsp;&nbsp;他闻发欢喜，&nbsp;&nbsp;&nbsp;&nbsp;胜诸紧陀罗，

&nbsp;&nbsp;&nbsp;&nbsp;迦陵俱翅罗，&nbsp;&nbsp;&nbsp;&nbsp;鸳鸯及鸿鹤。

&nbsp;&nbsp;&nbsp;&nbsp;俱那罗梵声，&nbsp;&nbsp;&nbsp;&nbsp;和合种种声，

&nbsp;&nbsp;&nbsp;&nbsp;音词不杂乱，&nbsp;&nbsp;&nbsp;&nbsp;能令义显现，

&nbsp;&nbsp;&nbsp;&nbsp;妙净如琉璃，&nbsp;&nbsp;&nbsp;&nbsp;能令智者乐，

&nbsp;&nbsp;&nbsp;&nbsp;教令发道心，&nbsp;&nbsp;&nbsp;&nbsp;心净生踊跃，

&nbsp;&nbsp;&nbsp;&nbsp;随顺他心智，&nbsp;&nbsp;&nbsp;&nbsp;能决疑者问。

&nbsp;&nbsp;&nbsp;&nbsp;彼尊法王者，&nbsp;&nbsp;&nbsp;&nbsp;自在大世尊，

&nbsp;&nbsp;&nbsp;&nbsp;有是胜法音，&nbsp;&nbsp;&nbsp;&nbsp;项直肩圆满，

&nbsp;&nbsp;&nbsp;&nbsp;肘臂佣过膝，&nbsp;&nbsp;&nbsp;&nbsp;指掌缦网长。

&nbsp;&nbsp;&nbsp;&nbsp;七处皆平满，&nbsp;&nbsp;&nbsp;&nbsp;慈悲举胜手，

&nbsp;&nbsp;&nbsp;&nbsp;安慰诸众生，&nbsp;&nbsp;&nbsp;&nbsp;身色如真金。

&nbsp;&nbsp;&nbsp;&nbsp;一一毛右旋，&nbsp;&nbsp;&nbsp;&nbsp;脐轮深且密，

&nbsp;&nbsp;&nbsp;&nbsp;阴藏如马王，&nbsp;&nbsp;&nbsp;&nbsp;髀如象王鼻，

&nbsp;&nbsp;&nbsp;&nbsp;鹿王纤长膞，&nbsp;&nbsp;&nbsp;&nbsp;足下莲华文，

&nbsp;&nbsp;&nbsp;&nbsp;千辐网具足，&nbsp;&nbsp;&nbsp;&nbsp;回顾如象王，

&nbsp;&nbsp;&nbsp;&nbsp;游步如师子，&nbsp;&nbsp;&nbsp;&nbsp;举身皆相称。

&nbsp;&nbsp;&nbsp;&nbsp;犹如释天杖，&nbsp;&nbsp;&nbsp;&nbsp;空中雨天华，

&nbsp;&nbsp;&nbsp;&nbsp;于上变成盖，&nbsp;&nbsp;&nbsp;&nbsp;去住恒随逐。

&nbsp;&nbsp;&nbsp;&nbsp;法王希有事，&nbsp;&nbsp;&nbsp;&nbsp;若得利无利。

&nbsp;&nbsp;&nbsp;&nbsp;若得乐及苦，&nbsp;&nbsp;&nbsp;&nbsp;若得名不名，

&nbsp;&nbsp;&nbsp;&nbsp;若赞若毁呰，&nbsp;&nbsp;&nbsp;&nbsp;一切无染著。

&nbsp;&nbsp;&nbsp;&nbsp;犹如华在水，&nbsp;&nbsp;&nbsp;&nbsp;亦如师子王，

&nbsp;&nbsp;&nbsp;&nbsp;众生中无比。’”

尔时，世尊告护国菩萨言：“护国，尔时福焰王子，从彼诸天闻说叹佛功德乃至法僧功德已，欢喜踊跃，不能自胜。护国，尔时福焰王子，复作是念：‘如是诸佛世尊，有如是大众，成就如是觉证最胜妙法。如是圣众弟子成就我不得见，我今值遇生死诸恶苦恼，如是生死无有义利。诸凡夫辈执著我见，在家多诸过患贪欲无厌，智者呵毁，放逸无明黑暗之所覆蔽；如是诸行难可穿彻，如是识心甚难降伏，如是名色甚深难觉，如是六入而不自在，如是恶触果报受持，如是愚痴多诸过患，如是渴爱坚缚不舍，如是诸取甚难舍离，如是诸有无有圣道，如是生者甚难解脱，如是老者能坏少年，如是病者损减壮色，如是死者无有润泽，如是生者多诸衰恼，如是往来无有利益，如是微妙如来正教甚可爱乐。何可以爱好故，为诸烦恼迷惑其心，为诸恶觉浊乱不净，心常放逸，常与愚痴等辈而为朋友，不善思惟心常染著，烦恼生死乐恶知识。常与如是诸恶俱者，尚不能办世间净善，何况能得阿耨多罗三藐三菩提也？如我今者，即于此楼东面投身而去；若从门出，恐诸眷属为作障碍。’”

佛告护国：“尔时，福焰王子欲向吉利意如来边，即向彼如来方面绝身，复作是言：‘若彼如来是一切知见者，亦应念我。’护国，尔时吉利意如来阿罗呵三藐三佛陀，即伸右手放大光明，照福焰王子；即于光中出一莲华，大如车轮有百千叶，然彼莲华放百千光明，其光明盛照福焰王子身。尔时，福焰王子即自见身处彼莲华，既住华中合十指掌，曲躬向吉利意如来多陀阿伽度阿罗呵三藐三佛陀，口三唱言：‘南无佛陀耶！南无佛陀耶！’护国，尔时吉利意如来还摄光明，福焰王子即乘佛光至如来前，举身投地如大树倒，礼彼如来一千拜已。护国，尔时福焰王子，以偈白世尊言：

&nbsp;&nbsp;&nbsp;&nbsp;“‘我久得重病，&nbsp;&nbsp;&nbsp;&nbsp;今值大医王，

&nbsp;&nbsp;&nbsp;&nbsp;于苦厄难中，&nbsp;&nbsp;&nbsp;&nbsp;世尊济拔我。

&nbsp;&nbsp;&nbsp;&nbsp;愿尊为我说，&nbsp;&nbsp;&nbsp;&nbsp;云何住法中，

&nbsp;&nbsp;&nbsp;&nbsp;当得大福利？ &nbsp;&nbsp;&nbsp;&nbsp;唯愿尊显说。

&nbsp;&nbsp;&nbsp;&nbsp;世尊我于先，&nbsp;&nbsp;&nbsp;&nbsp;夜半诸天来，

&nbsp;&nbsp;&nbsp;&nbsp;教我莫放逸； &nbsp;&nbsp;&nbsp;&nbsp;闻此天教已，

&nbsp;&nbsp;&nbsp;&nbsp;恐怖来此处，&nbsp;&nbsp;&nbsp;&nbsp;今问大世尊，

&nbsp;&nbsp;&nbsp;&nbsp;云何不放逸？

&nbsp;&nbsp;&nbsp;&nbsp;我今失正道，&nbsp;&nbsp;&nbsp;&nbsp;愿为作商主！

&nbsp;&nbsp;&nbsp;&nbsp;我今如生盲，&nbsp;&nbsp;&nbsp;&nbsp;愿为我作眼！

&nbsp;&nbsp;&nbsp;&nbsp;我今临险岸，&nbsp;&nbsp;&nbsp;&nbsp;愿尊救济度！

&nbsp;&nbsp;&nbsp;&nbsp;唯愿大慈悲，&nbsp;&nbsp;&nbsp;&nbsp;令我生正信！

&nbsp;&nbsp;&nbsp;&nbsp;如病困笃者，&nbsp;&nbsp;&nbsp;&nbsp;愿尊速疗治！

&nbsp;&nbsp;&nbsp;&nbsp;我今如贫人，&nbsp;&nbsp;&nbsp;&nbsp;愿尊见摄受！

&nbsp;&nbsp;&nbsp;&nbsp;我今被系缚，&nbsp;&nbsp;&nbsp;&nbsp;愿尊能为解！

&nbsp;&nbsp;&nbsp;&nbsp;我心大疑惑，&nbsp;&nbsp;&nbsp;&nbsp;愿决我痴网！

&nbsp;&nbsp;&nbsp;&nbsp;示我修行处，&nbsp;&nbsp;&nbsp;&nbsp;云何得菩提！

&nbsp;&nbsp;&nbsp;&nbsp;我今没大水，&nbsp;&nbsp;&nbsp;&nbsp;愿示度济我！

&nbsp;&nbsp;&nbsp;&nbsp;我处大闇中，&nbsp;&nbsp;&nbsp;&nbsp;愿燃大法炬！

&nbsp;&nbsp;&nbsp;&nbsp;我身有大疮，&nbsp;&nbsp;&nbsp;&nbsp;愿治速令差！

&nbsp;&nbsp;&nbsp;&nbsp;我身有毒箭，&nbsp;&nbsp;&nbsp;&nbsp;愿尊能为拔！

&nbsp;&nbsp;&nbsp;&nbsp;常堕诸恶道，&nbsp;&nbsp;&nbsp;&nbsp;愿慈救济我！

&nbsp;&nbsp;&nbsp;&nbsp;诸有执著者，&nbsp;&nbsp;&nbsp;&nbsp;回邪住正道，

&nbsp;&nbsp;&nbsp;&nbsp;我没忧戚河，&nbsp;&nbsp;&nbsp;&nbsp;愿度至彼岸，

&nbsp;&nbsp;&nbsp;&nbsp;得住八圣道！

&nbsp;&nbsp;&nbsp;&nbsp;我寿命短促，&nbsp;&nbsp;&nbsp;&nbsp;求善多障碍，

&nbsp;&nbsp;&nbsp;&nbsp;愿从今去后，&nbsp;&nbsp;&nbsp;&nbsp;得住真如命！

&nbsp;&nbsp;&nbsp;&nbsp;我今身闲静，&nbsp;&nbsp;&nbsp;&nbsp;已离于诸难，

&nbsp;&nbsp;&nbsp;&nbsp;作福必获报，&nbsp;&nbsp;&nbsp;&nbsp;愿为我决疑！

&nbsp;&nbsp;&nbsp;&nbsp;世尊为我说，&nbsp;&nbsp;&nbsp;&nbsp;菩萨不放逸，

&nbsp;&nbsp;&nbsp;&nbsp;而向无上道，&nbsp;&nbsp;&nbsp;&nbsp;未来证菩提，

&nbsp;&nbsp;&nbsp;&nbsp;能解诸有缚。’”

尔时，佛告护国菩萨言：“护国，尔时吉利意如来，知福焰王子心已，为其广说诸菩萨行。其福焰王子，闻此法已即得陀罗尼，名曰解脱；亦得五神通，即时上升虚空化作众华，以散佛上如是重散。护国，尔时福焰王子，从空下已，即以偈赞彼吉利意如来言：

&nbsp;&nbsp;&nbsp;&nbsp;“‘敬礼金色尊，&nbsp;&nbsp;&nbsp;&nbsp;面净如满月，

&nbsp;&nbsp;&nbsp;&nbsp;敬礼智无比，&nbsp;&nbsp;&nbsp;&nbsp;离垢三界尊。

&nbsp;&nbsp;&nbsp;&nbsp;发净光润泽，&nbsp;&nbsp;&nbsp;&nbsp;顶高如须弥，

&nbsp;&nbsp;&nbsp;&nbsp;观者无厌足，&nbsp;&nbsp;&nbsp;&nbsp;眉间白毫相。

&nbsp;&nbsp;&nbsp;&nbsp;清净妙光明。 &nbsp;&nbsp;&nbsp;&nbsp;目如青莲华，

&nbsp;&nbsp;&nbsp;&nbsp;微妙甚殊特，&nbsp;&nbsp;&nbsp;&nbsp;慈悲心哀愍，

&nbsp;&nbsp;&nbsp;&nbsp;观示诸世间。 &nbsp;&nbsp;&nbsp;&nbsp;如来广长舌，

&nbsp;&nbsp;&nbsp;&nbsp;软薄如赤铜，&nbsp;&nbsp;&nbsp;&nbsp;出能遍覆面，

&nbsp;&nbsp;&nbsp;&nbsp;说法教道众，&nbsp;&nbsp;&nbsp;&nbsp;敬礼微妙声。

&nbsp;&nbsp;&nbsp;&nbsp;齿白如珂雪，&nbsp;&nbsp;&nbsp;&nbsp;坚实如金刚，

&nbsp;&nbsp;&nbsp;&nbsp;齐密具四十； &nbsp;&nbsp;&nbsp;&nbsp;熙怡微笑时，

&nbsp;&nbsp;&nbsp;&nbsp;教化无量众，&nbsp;&nbsp;&nbsp;&nbsp;敬礼美实言。

&nbsp;&nbsp;&nbsp;&nbsp;尊色世无比，&nbsp;&nbsp;&nbsp;&nbsp;放光照诸刹，

&nbsp;&nbsp;&nbsp;&nbsp;梵天及护世，&nbsp;&nbsp;&nbsp;&nbsp;彼光悉不现。

&nbsp;&nbsp;&nbsp;&nbsp;鹿王纤佣膊，&nbsp;&nbsp;&nbsp;&nbsp;行步如象王，

&nbsp;&nbsp;&nbsp;&nbsp;亦复如师子，&nbsp;&nbsp;&nbsp;&nbsp;安祥游步时，

&nbsp;&nbsp;&nbsp;&nbsp;地动诸山震。 &nbsp;&nbsp;&nbsp;&nbsp;世尊具身相，

&nbsp;&nbsp;&nbsp;&nbsp;皮肤软妙泽，&nbsp;&nbsp;&nbsp;&nbsp;身如紫金色，

&nbsp;&nbsp;&nbsp;&nbsp;威光无与比，&nbsp;&nbsp;&nbsp;&nbsp;观者无厌足。

&nbsp;&nbsp;&nbsp;&nbsp;苦行无数劫，&nbsp;&nbsp;&nbsp;&nbsp;乐施无疲倦。

&nbsp;&nbsp;&nbsp;&nbsp;慈心向众生，&nbsp;&nbsp;&nbsp;&nbsp;故礼大悲父。

&nbsp;&nbsp;&nbsp;&nbsp;尊常乐施戒，&nbsp;&nbsp;&nbsp;&nbsp;坚住忍精进，

&nbsp;&nbsp;&nbsp;&nbsp;禅定及般若，&nbsp;&nbsp;&nbsp;&nbsp;总持智无比，

&nbsp;&nbsp;&nbsp;&nbsp;是故我敬礼。 &nbsp;&nbsp;&nbsp;&nbsp;世尊说法时，

&nbsp;&nbsp;&nbsp;&nbsp;降伏诸外道，&nbsp;&nbsp;&nbsp;&nbsp;处众如师子，

&nbsp;&nbsp;&nbsp;&nbsp;医王除三垢，&nbsp;&nbsp;&nbsp;&nbsp;闻者皆欢喜，

&nbsp;&nbsp;&nbsp;&nbsp;是故我今礼。 &nbsp;&nbsp;&nbsp;&nbsp;身口意清净，

&nbsp;&nbsp;&nbsp;&nbsp;三界无染著，&nbsp;&nbsp;&nbsp;&nbsp;如莲华处水，

&nbsp;&nbsp;&nbsp;&nbsp;尊声如梵天，&nbsp;&nbsp;&nbsp;&nbsp;如迦陵伽音，

&nbsp;&nbsp;&nbsp;&nbsp;度过三界岸，&nbsp;&nbsp;&nbsp;&nbsp;是故我敬礼。

&nbsp;&nbsp;&nbsp;&nbsp;尊观诸世间，&nbsp;&nbsp;&nbsp;&nbsp;如幻亦如梦，

&nbsp;&nbsp;&nbsp;&nbsp;复如伎儿戏，&nbsp;&nbsp;&nbsp;&nbsp;说诸法无我，

&nbsp;&nbsp;&nbsp;&nbsp;众生及命者，&nbsp;&nbsp;&nbsp;&nbsp;亦如水中月，

&nbsp;&nbsp;&nbsp;&nbsp;空寂无生处。 &nbsp;&nbsp;&nbsp;&nbsp;如是知世已，

&nbsp;&nbsp;&nbsp;&nbsp;为彼作方便，&nbsp;&nbsp;&nbsp;&nbsp;百千诸法门，

&nbsp;&nbsp;&nbsp;&nbsp;慈悲摄教众。 &nbsp;&nbsp;&nbsp;&nbsp;众生多诸患，

&nbsp;&nbsp;&nbsp;&nbsp;诸毒常炽然，&nbsp;&nbsp;&nbsp;&nbsp;观察热恼已，

&nbsp;&nbsp;&nbsp;&nbsp;犹如大医王，&nbsp;&nbsp;&nbsp;&nbsp;常行于世间，

&nbsp;&nbsp;&nbsp;&nbsp;拔济无数众，&nbsp;&nbsp;&nbsp;&nbsp;生老病死苦，

&nbsp;&nbsp;&nbsp;&nbsp;爱离怨憎会，&nbsp;&nbsp;&nbsp;&nbsp;忧悲苦恼等。

&nbsp;&nbsp;&nbsp;&nbsp;观世苦恼已，&nbsp;&nbsp;&nbsp;&nbsp;慈悲能度脱，

&nbsp;&nbsp;&nbsp;&nbsp;常行于世间，&nbsp;&nbsp;&nbsp;&nbsp;世界如车轮，

&nbsp;&nbsp;&nbsp;&nbsp;天人或畜生，&nbsp;&nbsp;&nbsp;&nbsp;地狱饿鬼中，

&nbsp;&nbsp;&nbsp;&nbsp;迷惑无导师，&nbsp;&nbsp;&nbsp;&nbsp;世尊为彼等，

&nbsp;&nbsp;&nbsp;&nbsp;示现最胜导。 &nbsp;&nbsp;&nbsp;&nbsp;过去有诸佛，

&nbsp;&nbsp;&nbsp;&nbsp;法王离世间，&nbsp;&nbsp;&nbsp;&nbsp;亦说此圣道。

&nbsp;&nbsp;&nbsp;&nbsp;如今世尊说，&nbsp;&nbsp;&nbsp;&nbsp;清净无秽浊，

&nbsp;&nbsp;&nbsp;&nbsp;胜于大梵天，&nbsp;&nbsp;&nbsp;&nbsp;亦胜揵闼婆，

&nbsp;&nbsp;&nbsp;&nbsp;及与诸天女。 &nbsp;&nbsp;&nbsp;&nbsp;如是等诸音，

&nbsp;&nbsp;&nbsp;&nbsp;如来声最胜，&nbsp;&nbsp;&nbsp;&nbsp;为世间解说，

&nbsp;&nbsp;&nbsp;&nbsp;真实润益忍，&nbsp;&nbsp;&nbsp;&nbsp;种种方便说，

&nbsp;&nbsp;&nbsp;&nbsp;具足诸功德，&nbsp;&nbsp;&nbsp;&nbsp;百千那由数，

&nbsp;&nbsp;&nbsp;&nbsp;诸众生闻已，&nbsp;&nbsp;&nbsp;&nbsp;证三乘寂灭。

&nbsp;&nbsp;&nbsp;&nbsp;若有供养彼，&nbsp;&nbsp;&nbsp;&nbsp;得胜上妙乐，

&nbsp;&nbsp;&nbsp;&nbsp;无量天人等，&nbsp;&nbsp;&nbsp;&nbsp;当得正真道，

&nbsp;&nbsp;&nbsp;&nbsp;或得于人王，&nbsp;&nbsp;&nbsp;&nbsp;大富长者等，

&nbsp;&nbsp;&nbsp;&nbsp;或领一天下，&nbsp;&nbsp;&nbsp;&nbsp;二三四天下。

&nbsp;&nbsp;&nbsp;&nbsp;转轮圣帝王，&nbsp;&nbsp;&nbsp;&nbsp;十善化众生，

&nbsp;&nbsp;&nbsp;&nbsp;七宝具足乐，&nbsp;&nbsp;&nbsp;&nbsp;皆由供养佛。

&nbsp;&nbsp;&nbsp;&nbsp;或作释梵王，&nbsp;&nbsp;&nbsp;&nbsp;四天大王处，

&nbsp;&nbsp;&nbsp;&nbsp;兜率化乐天，&nbsp;&nbsp;&nbsp;&nbsp;他化须夜摩，

&nbsp;&nbsp;&nbsp;&nbsp;斯由供养佛，&nbsp;&nbsp;&nbsp;&nbsp;来世作正觉。

&nbsp;&nbsp;&nbsp;&nbsp;如是供养佛，&nbsp;&nbsp;&nbsp;&nbsp;或见或闻声，

&nbsp;&nbsp;&nbsp;&nbsp;无有空过者，&nbsp;&nbsp;&nbsp;&nbsp;除多众生苦，

&nbsp;&nbsp;&nbsp;&nbsp;得证甘露处，&nbsp;&nbsp;&nbsp;&nbsp;最妙无老病。

&nbsp;&nbsp;&nbsp;&nbsp;世尊知正道，&nbsp;&nbsp;&nbsp;&nbsp;善说正道处，

&nbsp;&nbsp;&nbsp;&nbsp;能断诸恶道，&nbsp;&nbsp;&nbsp;&nbsp;令住无畏路，

&nbsp;&nbsp;&nbsp;&nbsp;无垢大圣道，&nbsp;&nbsp;&nbsp;&nbsp;能为众生依。

&nbsp;&nbsp;&nbsp;&nbsp;若人求福德，&nbsp;&nbsp;&nbsp;&nbsp;须于佛边种，

&nbsp;&nbsp;&nbsp;&nbsp;以是因缘故，&nbsp;&nbsp;&nbsp;&nbsp;当得无尽藏，

&nbsp;&nbsp;&nbsp;&nbsp;多数俱致劫，&nbsp;&nbsp;&nbsp;&nbsp;彼福不可尽，

&nbsp;&nbsp;&nbsp;&nbsp;乃至未成佛，&nbsp;&nbsp;&nbsp;&nbsp;当得清净刹，

&nbsp;&nbsp;&nbsp;&nbsp;微妙如他化，&nbsp;&nbsp;&nbsp;&nbsp;得已大欢喜。

&nbsp;&nbsp;&nbsp;&nbsp;彼妙刹土中，&nbsp;&nbsp;&nbsp;&nbsp;所有众生辈，

&nbsp;&nbsp;&nbsp;&nbsp;身口意清净，&nbsp;&nbsp;&nbsp;&nbsp;如是等功德，

&nbsp;&nbsp;&nbsp;&nbsp;斯由供养佛。 &nbsp;&nbsp;&nbsp;&nbsp;若彼众生辈，

&nbsp;&nbsp;&nbsp;&nbsp;求天及涅槃，&nbsp;&nbsp;&nbsp;&nbsp;及以人中乐，

&nbsp;&nbsp;&nbsp;&nbsp;福报等无量，&nbsp;&nbsp;&nbsp;&nbsp;斯皆不可尽。

&nbsp;&nbsp;&nbsp;&nbsp;大名胜供养，&nbsp;&nbsp;&nbsp;&nbsp;复于百刹中，

&nbsp;&nbsp;&nbsp;&nbsp;无量百千众，&nbsp;&nbsp;&nbsp;&nbsp;当说大名称，

&nbsp;&nbsp;&nbsp;&nbsp;斯由叹佛德。 &nbsp;&nbsp;&nbsp;&nbsp;如来除热恼，

&nbsp;&nbsp;&nbsp;&nbsp;能令众解脱，&nbsp;&nbsp;&nbsp;&nbsp;慈悲见欢喜。

&nbsp;&nbsp;&nbsp;&nbsp;诸根寂清净，&nbsp;&nbsp;&nbsp;&nbsp;人中最胜王，

&nbsp;&nbsp;&nbsp;&nbsp;无量功德聚，&nbsp;&nbsp;&nbsp;&nbsp;是故我顶礼。

&nbsp;&nbsp;&nbsp;&nbsp;我已得五通，&nbsp;&nbsp;&nbsp;&nbsp;虚空能飞上，

&nbsp;&nbsp;&nbsp;&nbsp;听尊妙音声，&nbsp;&nbsp;&nbsp;&nbsp;未来若作佛，

&nbsp;&nbsp;&nbsp;&nbsp;为众宣微妙，&nbsp;&nbsp;&nbsp;&nbsp;度脱无量众。

&nbsp;&nbsp;&nbsp;&nbsp;我赞功德聚，&nbsp;&nbsp;&nbsp;&nbsp;无垢清净福，

&nbsp;&nbsp;&nbsp;&nbsp;天人诸龙等，&nbsp;&nbsp;&nbsp;&nbsp;夜叉乾闼婆，

&nbsp;&nbsp;&nbsp;&nbsp;杂类众生辈，&nbsp;&nbsp;&nbsp;&nbsp;来世愿成佛。’”

尔时，世尊说此偈已，复告护国菩萨言：“护国，尔时焰意大王，过彼夜已，闻彼童子宫内哭声；闻已驰向胜喜乐城，到已问诸彩女辈言：‘汝等今者为何哭耶？’时彼诸女，白大王言：‘大王当知，福焰王子于今夜中忽然不见。’护国，尔时焰意王闻此语已，迷闷躄地如大树倒，须臾乃起，大声悲泣啼哭懊恼，巡绕彼城经百千匝。

“护国，尔时彼处护城天神，告焰意王言：‘大王当知，东方去此，有佛世尊名曰成利慧。大王，王子今在彼处，顶礼承事，供养彼佛世尊。’尔时，焰意王闻天告已，即时与童子宫内诸彩女等，及王部从八万四千俱致百千那由他众，向于东方，往诣成利慧如来阿罗呵三藐三佛陀所；到已顶礼佛足，却住一面，以偈叹佛：

&nbsp;&nbsp;&nbsp;&nbsp;“‘敬礼功德智慧海，&nbsp;&nbsp;&nbsp;&nbsp;人中丈夫无等等，

&nbsp;&nbsp;&nbsp;&nbsp;三界最胜无有比，&nbsp;&nbsp;&nbsp;&nbsp;天王修罗皆供养。

&nbsp;&nbsp;&nbsp;&nbsp;众中殊特最极尊，&nbsp;&nbsp;&nbsp;&nbsp;观佛色相无厌足，

&nbsp;&nbsp;&nbsp;&nbsp;三十二相庄严身，&nbsp;&nbsp;&nbsp;&nbsp;犹如须弥宝清净。

&nbsp;&nbsp;&nbsp;&nbsp;佛身微妙紫金色，&nbsp;&nbsp;&nbsp;&nbsp;见者无厌我顶礼，

&nbsp;&nbsp;&nbsp;&nbsp;无量百千亿数劫，&nbsp;&nbsp;&nbsp;&nbsp;如来苦行无厌倦。

&nbsp;&nbsp;&nbsp;&nbsp;无量劫数供养佛，&nbsp;&nbsp;&nbsp;&nbsp;百千俱致不可数，

&nbsp;&nbsp;&nbsp;&nbsp;往昔布施难思议，&nbsp;&nbsp;&nbsp;&nbsp;是故身光甚严净。

&nbsp;&nbsp;&nbsp;&nbsp;布施持戒禅定慧，&nbsp;&nbsp;&nbsp;&nbsp;忍辱精进善方便，

&nbsp;&nbsp;&nbsp;&nbsp;世尊身色甚清净，&nbsp;&nbsp;&nbsp;&nbsp;胜于日月摩尼光。

&nbsp;&nbsp;&nbsp;&nbsp;释梵光明隐不现，&nbsp;&nbsp;&nbsp;&nbsp;佛现妙色为世间，

&nbsp;&nbsp;&nbsp;&nbsp;或现在于兜率天，&nbsp;&nbsp;&nbsp;&nbsp;或复示现欲下生，

&nbsp;&nbsp;&nbsp;&nbsp;或现清净白象身，&nbsp;&nbsp;&nbsp;&nbsp;梦中右胁入母胎。

&nbsp;&nbsp;&nbsp;&nbsp;佛身现处如虚空，&nbsp;&nbsp;&nbsp;&nbsp;如影水月梦幻化，

&nbsp;&nbsp;&nbsp;&nbsp;佛身应现亦如是，&nbsp;&nbsp;&nbsp;&nbsp;又复示现初生时，

&nbsp;&nbsp;&nbsp;&nbsp;或行七步示丈夫，&nbsp;&nbsp;&nbsp;&nbsp;唱言天人我最上，

&nbsp;&nbsp;&nbsp;&nbsp;我能救脱诸苦众，&nbsp;&nbsp;&nbsp;&nbsp;于诸法中无疑惑。

&nbsp;&nbsp;&nbsp;&nbsp;为众示现始学书，&nbsp;&nbsp;&nbsp;&nbsp;成就禅定寂静处，

&nbsp;&nbsp;&nbsp;&nbsp;示现在于婇女中，&nbsp;&nbsp;&nbsp;&nbsp;舍于父母及妻子，

&nbsp;&nbsp;&nbsp;&nbsp;眷属宗亲恋慕啼，&nbsp;&nbsp;&nbsp;&nbsp;舍家处林恒独步，

&nbsp;&nbsp;&nbsp;&nbsp;俱致数天恒围绕，&nbsp;&nbsp;&nbsp;&nbsp;恒常赞叹不生厌。

&nbsp;&nbsp;&nbsp;&nbsp;久已降伏四种魔，&nbsp;&nbsp;&nbsp;&nbsp;此刹示现始降伏，

&nbsp;&nbsp;&nbsp;&nbsp;久已转于无始轮，&nbsp;&nbsp;&nbsp;&nbsp;今以慈悲示初转。

&nbsp;&nbsp;&nbsp;&nbsp;观于世间著常想，&nbsp;&nbsp;&nbsp;&nbsp;在众唱言我涅槃，

&nbsp;&nbsp;&nbsp;&nbsp;见诸世间乐生死，&nbsp;&nbsp;&nbsp;&nbsp;世尊为说寂灭处。

&nbsp;&nbsp;&nbsp;&nbsp;福智方便无比喻，&nbsp;&nbsp;&nbsp;&nbsp;身放光明照多刹，

&nbsp;&nbsp;&nbsp;&nbsp;诸方菩萨寻光来，&nbsp;&nbsp;&nbsp;&nbsp;顶礼世尊不思议。

&nbsp;&nbsp;&nbsp;&nbsp;法王为说微妙法，&nbsp;&nbsp;&nbsp;&nbsp;心生欢喜证清净，

&nbsp;&nbsp;&nbsp;&nbsp;为众现身同世间，&nbsp;&nbsp;&nbsp;&nbsp;佛身无来亦无去。

&nbsp;&nbsp;&nbsp;&nbsp;如来住法如幻化，&nbsp;&nbsp;&nbsp;&nbsp;是故顶礼大丈夫，

&nbsp;&nbsp;&nbsp;&nbsp;善哉世尊说妙道，&nbsp;&nbsp;&nbsp;&nbsp;为众显于菩提路。

&nbsp;&nbsp;&nbsp;&nbsp;为我显示胜法门，&nbsp;&nbsp;&nbsp;&nbsp;是故我今证此法，

&nbsp;&nbsp;&nbsp;&nbsp;如来为我所示现，&nbsp;&nbsp;&nbsp;&nbsp;我证皆为众生说。

&nbsp;&nbsp;&nbsp;&nbsp;佛智无恼三界尊，&nbsp;&nbsp;&nbsp;&nbsp;我今叹佛证功德，

&nbsp;&nbsp;&nbsp;&nbsp;愿共世间诸众生，&nbsp;&nbsp;&nbsp;&nbsp;速证寂灭无上道。’”

尔时，世尊说此偈已，复告护国菩萨言：“护国，尔时彼成利慧如来，知焰意王深信心已，如应说法，令住不退转地于阿耨多罗三藐三菩提中。护国，尔时彼福焰王子，白成利慧如来言：‘世尊，我今欲请如来及比丘僧入我城内，唯愿世尊慈愍听许。’尔时，成利慧如来，怜愍王子故默然受请。护国，尔时福焰王子，知佛许已，白其父母：‘告诸眷属并婇女等言：尊等当知，我今以胜喜乐城并庄严具，悉以奉施彼如来及比丘僧，终无悔也。唯愿父母及诸眷属生随喜心。’尔时，父母眷属一时同声唱言：‘善哉！善哉！我皆随喜。’

“护国，尔时福焰王子，即时更好庄严胜喜乐城奉施如来。尔时，王子为佛及僧，日别办具五百种味上妙饮食，供佛及僧；复为比丘造僧伽蓝，皆以七宝庄严其房，舍内敷置杂色种种缯褥数百千重；又为比丘僧日别造新净衣，布施众僧随意所乐；复更为造经行之处，皆以众宝庄严其地，上覆宝网经行两边，种诸树木华果种种诸华，谓忧钵华、波头摩华、分陀利等，一切众华无不具足。时，彼王子如是供养佛及众僧，经三亿俱致岁，于其中间未曾睡眠不爱身命，唯念供养佛及众僧。其间无贪欲心，无瞋害心，于王位处不生乐心，于一切处弃舍身命，况复余物？复于如来有所说法，皆悉受持终无忘失，乃至一句未曾重问。如来于其时间亦不洗浴，亦不以酥油涂摩其身，亦不洗足，亦不坐卧，唯除食时及大小便利，乃至终无疲倦之想。而彼如来涅槃时，自取赤真檀为积聚阇毗如来身。于阇毗如来身处，以种种上妙供具供养舍利。又于阎浮提内处处，以诸华鬘、名香、种种音乐，乃至幡盖、宝幢供养舍利。如是供养已，为其舍利，复更别造九十九俱致宝塔。彼诸塔等七宝所成，复以杂宝真珠罗网以覆塔上。又为诸塔造七宝盖，彼一一塔奉施五百宝盖。又于一一塔所，奉施音乐数百千种。于阎浮提内处处，悉令种诸妙华树。于一一塔所前燃百千灯，一一灯器盛千斛油。又复更以一切诸香，涂香、末香、烧香，及诸华鬘等供养彼塔。尔时，福焰王子如是供养经俱致岁已，于后出家；既出家已，唯畜三衣，常行乞食，乐于头陀，恒坐不卧，于余时间未曾睡眠，亦不从人有所求索，施与一切心不望报，常为他人解说正法。如是经四俱致岁，乃至若有以一善言赞叹者心尚不受，何况受人利养之物？若听法时无疲倦想，常有诸天承事供养。尔时，彼国土内王与大臣、夫人、婇女，一切人民并诸眷属，悉皆随从学彼王子出家修道。

“护国，尔时净居诸天子等，见是事已作如是念：‘今此国内一切人民，并学王子出家。今此国内尽是三宝，我等今者应作檀越供养彼等，即是供养三宝利益世间。’彼如来涅槃后，正法住世经六万四俱致岁，皆是福焰比丘之所住持。其福焰比丘，从此已来常如是供养；如是次第供养九十四俱致诸佛，彼一一佛悉皆如上供养之行。护国，于汝意云何？其焰意王，岂异人乎？莫作异见！则今无量寿如来是也。护国，于汝意云何？彼福焰王子，岂异人乎？莫作异见！则我身是也。尔时，其守护城天神者，岂异人乎？则阿閦佛是也。”

尔时，世尊复告护国菩萨言：“护国，是故若诸菩萨摩诃萨，若欲得阿耨多罗三藐三菩提者，应当学彼福焰王子，深心至诚所修诸行，能舍一切憎爱心。是故我常勤修如是苦行故，得成于阿耨多罗三藐三菩提。然未来世有诸比丘，爱重名利，贪著眷属，于诸善法自然损减，常为我慢怨贼之所损害，甚可怜愍！以贪利故远离正法，虚然出家污沙门行，但有口言我是菩萨，然其内心纯行谄曲，身心昏浊没烦恼泥，才有形相违于本道，舍已誓愿，贪著衣服、饮食、房舍、卧具、汤药等事，心无惭愧，不避耻辱，无有威仪，离佛境界，心恒贪著。护国，若有得闻如是法者，应当觉知彼恶知识。恶知识者，求名贪利，不应亲近。”

尔时，世尊欲重宣此义，以偈颂曰：

&nbsp;&nbsp;&nbsp;&nbsp;“多行于放逸，&nbsp;&nbsp;&nbsp;&nbsp;远离十力处，

&nbsp;&nbsp;&nbsp;&nbsp;心常贪利养，&nbsp;&nbsp;&nbsp;&nbsp;及诸眷属等，

&nbsp;&nbsp;&nbsp;&nbsp;弃舍佛菩提，&nbsp;&nbsp;&nbsp;&nbsp;千种诸功德，

&nbsp;&nbsp;&nbsp;&nbsp;诈圣求名利，&nbsp;&nbsp;&nbsp;&nbsp;恶性无惭耻，

&nbsp;&nbsp;&nbsp;&nbsp;奸谄无羞愧。 &nbsp;&nbsp;&nbsp;&nbsp;彼专为利事，

&nbsp;&nbsp;&nbsp;&nbsp;入于佛法中，&nbsp;&nbsp;&nbsp;&nbsp;随顺诸烦恼，

&nbsp;&nbsp;&nbsp;&nbsp;速疾堕恶趣，&nbsp;&nbsp;&nbsp;&nbsp;口言我大德，

&nbsp;&nbsp;&nbsp;&nbsp;胜在阿兰若，&nbsp;&nbsp;&nbsp;&nbsp;心恒念聚落。

&nbsp;&nbsp;&nbsp;&nbsp;彼等为贪故，&nbsp;&nbsp;&nbsp;&nbsp;心多诸觉观，

&nbsp;&nbsp;&nbsp;&nbsp;彼人远解脱，&nbsp;&nbsp;&nbsp;&nbsp;犹如天与地，

&nbsp;&nbsp;&nbsp;&nbsp;行者应远离，&nbsp;&nbsp;&nbsp;&nbsp;如畏恶毒蛇。

&nbsp;&nbsp;&nbsp;&nbsp;彼不乐佛法，&nbsp;&nbsp;&nbsp;&nbsp;并诸功德僧，

&nbsp;&nbsp;&nbsp;&nbsp;弃舍离善道，&nbsp;&nbsp;&nbsp;&nbsp;常行于邪径，

&nbsp;&nbsp;&nbsp;&nbsp;失于无量善，&nbsp;&nbsp;&nbsp;&nbsp;为诸有覆蔽。

&nbsp;&nbsp;&nbsp;&nbsp;闻我往昔行，&nbsp;&nbsp;&nbsp;&nbsp;真实诚心信，

&nbsp;&nbsp;&nbsp;&nbsp;应当学我行，&nbsp;&nbsp;&nbsp;&nbsp;多俱致劫数。

&nbsp;&nbsp;&nbsp;&nbsp;如是法难得，&nbsp;&nbsp;&nbsp;&nbsp;应发大忍心，

&nbsp;&nbsp;&nbsp;&nbsp;我有所说处，&nbsp;&nbsp;&nbsp;&nbsp;勤劬当奉行。

&nbsp;&nbsp;&nbsp;&nbsp;若当欲成佛，&nbsp;&nbsp;&nbsp;&nbsp;妙胜大乘中，

&nbsp;&nbsp;&nbsp;&nbsp;应念彼王行，&nbsp;&nbsp;&nbsp;&nbsp;诸功德无量。

&nbsp;&nbsp;&nbsp;&nbsp;思惟真实已，&nbsp;&nbsp;&nbsp;&nbsp;应住彼教中，

&nbsp;&nbsp;&nbsp;&nbsp;如是菩提道，&nbsp;&nbsp;&nbsp;&nbsp;当见如佛说。

&nbsp;&nbsp;&nbsp;&nbsp;深思诸功德，&nbsp;&nbsp;&nbsp;&nbsp;圣人种性处，

&nbsp;&nbsp;&nbsp;&nbsp;当应如教行。 &nbsp;&nbsp;&nbsp;&nbsp;若舍如是教，

&nbsp;&nbsp;&nbsp;&nbsp;则失功德味，&nbsp;&nbsp;&nbsp;&nbsp;当生恶趣中，

&nbsp;&nbsp;&nbsp;&nbsp;愚痴无有别，&nbsp;&nbsp;&nbsp;&nbsp;生彼已当悔。

&nbsp;&nbsp;&nbsp;&nbsp;劝住山林者，&nbsp;&nbsp;&nbsp;&nbsp;慎莫自赞誉，

&nbsp;&nbsp;&nbsp;&nbsp;亦勿毁他行，&nbsp;&nbsp;&nbsp;&nbsp;宁常自呵责：

&nbsp;&nbsp;&nbsp;&nbsp;昔背亿数佛，&nbsp;&nbsp;&nbsp;&nbsp;斯由我慢心，

&nbsp;&nbsp;&nbsp;&nbsp;莫惜已身命，&nbsp;&nbsp;&nbsp;&nbsp;恩爱处悉舍。

&nbsp;&nbsp;&nbsp;&nbsp;如我说此经，&nbsp;&nbsp;&nbsp;&nbsp;法中行敬心，

&nbsp;&nbsp;&nbsp;&nbsp;若能如说行，&nbsp;&nbsp;&nbsp;&nbsp;菩提不为难，

&nbsp;&nbsp;&nbsp;&nbsp;此乘大仙说，&nbsp;&nbsp;&nbsp;&nbsp;闻已莫生疑。

&nbsp;&nbsp;&nbsp;&nbsp;是故佛法中，&nbsp;&nbsp;&nbsp;&nbsp;应住如圣教，

&nbsp;&nbsp;&nbsp;&nbsp;精勤舍身命，&nbsp;&nbsp;&nbsp;&nbsp;如我教莫违，

&nbsp;&nbsp;&nbsp;&nbsp;若不信此教，&nbsp;&nbsp;&nbsp;&nbsp;于后悔无益。”

尔时，世尊说此偈已，复告护国菩萨言：“护国，若有菩萨常行五波罗蜜无有休息；若有菩萨于此经中，能如法行，能如教住，复自唱言：‘我如教住，我如教行。’于前行五波罗蜜功德者，欲比此功德百分不及一，百千分不及一，百千俱致分不及一，算数过算数分不及一，哥罗分不及一，譬喻分不及一，忧波尼沙陀分不及一。”

佛说此经时，三十那由他天及人、阿修罗等，未曾发阿耨多罗三藐三菩提心者，皆悉发心，得不退转于阿耨多罗三藐三菩提。复有七千比丘，尽诸有漏，心得解脱。

尔时，长老护国菩萨白佛言：“世尊，此法本有何名？我等云何奉持？”

作是请已，尔时佛告护国菩萨：“善男子，言此法本名《不空誓清净行》，如是受持；亦名《善丈夫游戏菩萨行决定毗尼》，如是受持；亦名《真实义具足》，如是受持；亦名《福焰菩萨大士往昔本行》，如是受持。”

佛说是法已，长老护国菩萨，及诸天、人、阿修罗、乾闼婆等，闻佛所说，欢喜奉行。

## 大宝积经卷第八十二

### 郁伽长者会第十九

如是我闻：一时，佛在舍卫国祇陀林中给孤穷精舍，与大比丘僧千二百五十人俱。菩萨五千人，弥勒菩萨、文殊师利菩萨、断正道菩萨、观世音菩萨、得大势菩萨，如是等而为上首。尔时，世尊与于无量百千大众，恭敬围绕而演说法。

尔时，郁伽长者与五百眷属，出舍卫大城，诣祇陀林给孤穷精舍；到已礼佛足，绕三匝已，却坐一面。尔时，复有爱敬长者、名称长者、善与长者、耶奢达多长者、善财长者、爱行长者、给孤穷长者、龙德长者、实喜长者，是等各与五百长者，俱出舍卫大城，诣祇陀林给孤穷精舍；到已礼佛足，绕三匝已，却坐一面。是等一切及与眷属，皆向大乘厚种善根，决定至于无上正道。

尔时，郁伽长者知诸长者皆悉集已，承佛神力向佛合掌，白佛言：“世尊，欲有所问，愿垂听许。”

说是语已，世尊告曰：“长者，如来常听恣汝所问，随汝所疑，我随汝问，而当演说悦可汝心。”

时，郁伽长者闻是语已，白佛言：“世尊，若善男子、善女人，发阿耨多罗三藐三菩提心，解向大乘，信于大乘，欲集大乘，欲乘大乘，知于大乘护诸众生，安慰抚喻一切众生，为欲安乐一切众生坚固庄严：‘我要当度于未度者，脱未脱者，无安慰者当安慰之，未涅槃者当令涅槃，荷担一切作大桥船。’闻无量佛智，欲修佛智发大庄严：‘知生死中无量苦患，于无量阿僧祇劫心无忧恼，于无量劫流转生死而心无倦。’世尊，是中若有住菩萨乘善男子、善女人，或有出家修集法行，或有在家修集法行。善哉！世尊，哀愍人、天、阿修罗。世尊，守护大乘，不断三宝，为一切智久住世故。世尊，唯愿演说在家菩萨戒德行处。云何在家菩萨，住在家地，如来所敕随顺修行，而不损坏助菩提法，于现法中无缠覆业得增胜行？世尊，云何出家菩萨，舍所珍爱而行出家？当教是等，云何行法？云何修善？出家菩萨，云何可住？云何不住？”

如是请已，尔时，世尊告郁伽长者：“善哉！善哉！长者，如汝所问，是汝等所宜。长者，谛听！善思念之，今为汝说在家、出家菩萨所住学得胜行。”

郁伽白言：“如是，世尊。”受教而听。

佛言：“长者，在家菩萨，应归依佛、归依法、归依僧，以此三宝功德，回向无上正真之道。长者，云何在家菩萨归依于佛？我要得成于佛身，三十二相以自庄严，持此善根集三十二丈夫相，为集此故勤行精进。长者，是名在家菩萨归依于佛。长者，云何在家菩萨归依于法？长者，而是菩萨恭敬于法及说法者，为法欲法，乐法极乐，助法住法，持法护法，坚住于法，赞叹于法，住于法行，增法求法，以法为力，施法器仗，唯法为务。‘我成阿耨多罗三藐三菩提已，当以正法等施一切人、天、阿修罗。’长者，是名在家菩萨归依于法。长者，云何在家菩萨归依于僧？长者，若是菩萨，见须陀洹、斯陀含、阿那含、阿罗汉，及与凡夫，若见声闻乘，皆悉敬顺速起承迎，好语善音右绕彼人，应当如是思念：‘我等得无上正真道时，为成声闻功德利故而演说法。’虽生恭敬心不住中。长者，是名在家菩萨归依于僧。

“长者，在家菩萨成就四法归依于佛。何等四？不舍菩提心，不废劝发菩提之心，不舍大悲，于余乘中终不生心。长者，是名在家菩萨成就四法归依于佛。长者，在家菩萨成就四法归依于法。何等四？于法师人亲近依附，听闻法已善思念之，如所闻法为人演说，以此说法功德回向无上正真之道。长者，是名在家菩萨成就四法归依于法。长者，在家菩萨成就四法归依于僧：若有未定入声闻乘，劝令发于一切智心；若以财摄；若以法摄；依于不退菩萨之僧，不依声闻僧求声闻德，心不住中。长者，是名在家菩萨成就四法归依于僧。

“复次，长者，在家菩萨见如来已修于念佛，是名归依佛；闻于法已修于念法，是名归依法；见于如来声闻僧已，而不忘失菩提之心，是名归依僧。

“复次，长者，若菩萨愿常与佛俱而行于施，是名归依佛；守护正法而行于施，是名归依法；以此布施回向无上道，是名归依僧。

“复次，长者，在家菩萨作善丈夫业，不作不善丈夫之业。长者，云何名为善丈夫业，非是不善丈夫之业？长者，是在家菩萨，如法集聚钱财封邑，非不如法；平直正求，非粗恶求，不逼切他；如法得封起无常想，不生悭想，喜舍无吝；给事父母、妻子、奴婢、诸作使者，以如法财而给施之，所谓亲友、眷属、知识，然后施法。

“复次，长者，在家菩萨荷负重担发大精进，所谓一切诸众生等五阴重担，舍于声闻、缘觉之担，教化众生而无疲倦；自舍己乐为众生故，利衰毁誉称讥苦乐而不倾动，超过世法；财富无量而无憍逸，失利名称无有忧戚，善观业行守护正行，见毁禁者而不生瞋，诸有所趣善住所觉，除去轻躁满足智慧，助成他务舍己所作，无所希望有所为作而不中舍，知恩念恩；善为所作，施贫封禄，有势力者折大憍慢，于无势力而慰喻之，除他忧箭忍下劣者，除舍憍慢及增上慢；恭敬尊重亲近多闻，咨问明慧，所见正直，所行无为，无有幻惑；于诸众生无有作爱，修善无足多闻无厌，所作坚固与贤圣同，于非圣者生大悲心，亲友坚固怨亲同等，等心众生；于一切法无有吝惜，如闻开示思所闻义；于诸欲乐生无常想，不贪爱身观命如露，观于财物如幻云想；于男女所如闭狱想，于眷属所生于苦想，于在田宅生死尸想，于所求财毁善根想，于其家中生系闭想，于亲族所生狱卒想，于夜于昼生无异想；于不坚身生坚施想，于不坚命生坚命想，于不坚财生坚施想。彼云何名于不坚身生坚施想？他有所作悉皆为之作务使命，名不坚身生坚施想；不失本善增现善根，是不坚命生坚施想；降伏悭吝而行布施，是不坚财生坚施想。长者，是名在家菩萨，如是修集善丈夫行，于诸如来无一切过，名相应语，名为法语，无有异想向无上道。

“复次，长者，在家菩萨应受善戒，所谓五戒。彼乐不杀，放舍刀杖，羞愧坚誓，不杀一切诸众生等，不恼一切，等心众生常行慈心。彼应不盗，自财知足，于他财物不生希望，除舍于贪不起愚痴，于他封禄不生贪著，乃至草叶不与不取。离彼邪淫，自足妻色，不希他妻，不以染心视他女色，其心厌患一向苦恼心常背舍。若于自妻生欲觉想，应生不净惊怖之想：‘是结使力，是故为欲，非我所为。’常生无常想、苦无我想、不净之想。彼人应作如是思念：‘我当乃至不生欲念，况二和合体相摩触？’应离妄语，谛语实语，如说如作不诳于他，善心成就先思而行，随所见闻如实而说，守护于法，宁舍身命终不妄语。彼应离酒不醉不乱，不妄所说，不自轻躁，亦不嘲哗，不相牵掣，应住正念然后知之。若心欲舍一切财贿，须食与食，须饮施饮。若施他时应生是念：‘今是檀波罗蜜时，随彼所欲，我当给施。又我当使求者满足。若施彼酒当摄是人，得于正念令无狂惑。何以故？悉满他欲是檀波罗蜜。’长者，是故菩萨以酒施人于佛无过。长者，若在家菩萨，以此受持五戒功德，回向阿耨多罗三藐三菩提，善护五戒。又复应当离于两舌，若有诤讼应当和合，离于恶言出爱软语，先语问讯不毁辱他，利益他语、法语、时语、实语、舍语、调伏语、不戏笑语，如说如作不生贪痴，常安一切心不毁坏，常修忍力以自庄严，常应正见离诸邪见，不礼余天，今当供佛。

“复次，长者，在家菩萨，若在村落、城邑、郡县人众中住，随所住处为众说法，不信众生劝导令信；不孝众生，不识父母、沙门、婆罗门，不识长幼，不顺教诲，无所畏避，劝令孝顺。若少闻者劝令多闻，悭者劝施，毁禁劝戒，瞋者劝忍，懈怠劝进，乱念劝定，无慧劝慧，贫者给财，病者施药，无护作护，无归作归，无依作依。彼人应随如是诸处念行是法，不令一人堕于恶道。长者，如是菩萨一一劝导，乃至第七，欲令众生住于德行。随如是处不能令住，而是菩萨于此众生应生大悲，坚发一切智慧庄严，作如是言：‘我若不调是恶众生，我终不成无上正真道。何以故？我为是故发誓庄严，不为以调、无谄无伪、具戒德行发大庄严。我当勤发如是精进，令所作不空，众生见我即得信敬。’长者，若菩萨在如是城邑村落中住，不教众生令堕恶道，而是菩萨诸佛所诃。长者，是故菩萨应当如是庄严大庄严：‘我今应当修行是行，住诸城邑、村落、郡县，不令一人堕于恶道。’长者，犹如城邑有善明医，令一众生病毒而死，多众诃责；如是，长者，若是菩萨随所住处，不教众生令堕恶道，而是菩萨则为诸佛之所诃责。

“复次，长者，在家菩萨善修学行，所谓家者，名杀善根，名不舍过害助善业，是故名家。云何名在？一切结使在中住故，故名为在。又复住于不善觉故，住不调伏、住无惭愧愚小凡夫，住不善行诸恶过咎，是故名家。又复在家，一切苦恼悉在中现，害先善根，故名在家。又复家者，在是中住无恶不造，在是中住，则于父母、沙门、婆罗门不好敬顺，是名为家。又复家者，长爱枝条、忧悲苦恼悉在中生，招集杀缚、呵打、瞋骂、恶言出生，是故名家。未作善根掉动不造，已作善根悉令散灭，智者所呵，谓诸佛、声闻；若住是中堕于恶道，若住是中堕贪瞋痴，是故名家。若住是中，妨废戒聚、定聚、慧聚、解脱聚、解脱知见聚，是故名家。若住是中，父母、妻息、姊妹、亲友、眷属、知识，贪爱所摄，常思念财，贪欲无满，如海吞流终不满足。若在家住如火焚薪，思处无定如风不住，在家消身犹如服毒，一切众苦皆悉来归，是故应舍如离怨家。若住在家，圣法作障，多起诤缘常相违逆。住在家中，善恶缘杂多诸事务；在家无常，不得久住，是不停法。在家极苦求守护故，多诸忧虑，谓怨亲所；在家无我，倒计我所；在家诳惑，无有实事现似如实；在家离别多人住处；在家如幻，多容集聚无实众生；在家如梦，兴衰代故；在家如露，速破落故；家如蜜滴，须臾味故；家如刺网，贪著色声香味触故；家如针口虫，不善觉食故；家如毒蛇，互相侵故；家多希望，心踯躅故；在家多怖，王贼水火所劫夺故；家多论议，多过患故。如是，长者，在家菩萨名善知家。

“复次，长者，在家菩萨住在家中，善调伏施分别柔软，应作是观：‘若施彼已则是我有，余家中者非是我有。已施者坚，余者不坚。已施后乐，余者现乐。已施不护，余者守护。若已施者非爱所缚，余者增爱。若已施者非我所心，余者我有。已施无怖，余者怖畏。若已施者是道基柱，余是魔柱。已施无尽，余者有尽。已施者乐，余守护苦。已施离结，余者增结。已施大封，余者非封。若已施者是丈夫业，其余在者非丈夫业。若已施者诸佛所赞，其余在者凡夫所赞。’如是，长者，在家菩萨应坚住施。

“复次，长者，在家菩萨若见乞者应起三想。何等为三？善知识想、他世富想、菩提基想。复有三想：顺如来教想、欲果报想、降伏魔想。复有三想：于求者所起亲眷属想，于四摄法起摄取想，于无边生起出离想。应当如是生是三想。复有三想。何等为三？除贪欲想、除瞋恚想、除愚痴想，生是三想。何以故？长者，是人贪欲、瞋恚、愚痴俱得微薄。长者，云何三事俱得微薄？若施财时心无贪著，是名贪薄；于乞者所生于慈心，是名瞋薄；若布施已回向无上正真之道，是名痴薄。长者，是名施者贪瞋痴薄。

“复次，长者，在家菩萨见乞者已，修趣满足六波罗蜜想。何等为六？若是菩萨随所有物无不施心，是名修趣满檀波罗蜜；依菩提心施，是名修趣满尸波罗蜜；于求者所不生瞋诃，是名修趣满忍波罗蜜；若布施时不生自己乏少之想，是名修趣满进波罗蜜；若布施已，心不忧悔倍生欢喜，是名修趣满禅波罗蜜；若布施已，不得诸法，不望果报，是明慧者不住诸法，随无所住向无上道，是名修趣满般若波罗蜜。是名菩萨见乞求者，修趣满于六波罗蜜。

“复次，长者，在家菩萨于世八法应生放舍。彼人于家财贿妻子不生忧喜，假使忘失不生忧愁，应如是观：‘有为如幻是妄想相！父母、妻子、奴婢使人、亲友眷属，悉非我有，我不为是造不善业，此非我宜；是现伴侣，非他世侣；是乐伴侣，非苦伴侣；我非护彼，我之所护，施调人慧；进不放逸，助菩提法诸善根等，此是我有，随我所至彼亦随去。何以故？父母、妻子、男女亲属、知识、作使，不能救我，非我归依，非我舍宅，非我洲渚，非我荫覆，非我我所。是阴、界、入，非我我所，况父母、妻子当是我所？父母、妻子是业所为，我善恶业亦随受报，彼亦随业受善恶报。’长者，而是菩萨去来坐起常观是事，不为父母、妻子、眷属、奴婢作使，造身口意恶不善业犹如毛分。是故，长者，在家菩萨于已妻所应起三想。何等三？无常想、变易想、坏败想。长者，是名在家菩萨于己妻所生于三想。在家菩萨于己妻所复生三想。何等三？是娱乐伴，非他世伴；是饮食伴，非业报伴；是乐时伴，非苦时伴。长者，是名在家菩萨于己妻所生于三想。复生三想。何等三？不好想、臭秽想、可恶想，是名三。复生三想。何等三？怨家想、魁脍想、诈亲想，是名三。复生三想。何等三？罗刹想、毗舍遮想、鬼魅想，是名三。复生三想。何等三？非我所想、非摄受想、乞求想，是名三。复生三想。何等三？持身恶行想、持口恶行想、持意恶行想，是名三。复生三想。何等三？欲觉想、瞋觉想、害觉想，是名三。复生三想。何等三？黑闇想、污戒想、系缚想，是名三。复生三想。何等三？障戒想、障定想、障慧想，是名三。复生三想。何等三？谄曲想、罥网想、猫伺想，是名三。复生三想。何等三？灾患想、热恼想、病乱想，是名三。复生三想。何等三？妖媚想、作衰想、霜雹想，是名三。复生三想。何等三？病想、老想、死想，是名三。复生三想：魔想、魔女想、可畏想，是名三。复生三想：忧想、哭想、苦恼想。复生三想：大雌狼想、摩竭鱼想、大雌猫想。复生三想：黑蛇想、尸守鱼想、夺精气想。复生三想：无救想、无归想、无护想。复生三想：母想、姊想、妹想。复生三想：贼想、杀想、狱卒想。复生三想：瀑水想、波浪想、洄澓想。复生三想：淤泥想、溺泥想、混浊想。复生三想：盲想、杻想、械想。复生三想：火坑想、刀坑想、草炬想。复生三想：无利想、刺想、毒想。复生三想：系狱想、讁罚想、刀剑想。复生三想：斗诤想、言讼想、闭系想。复生三想：怨憎会想、爱别离想、病想。略说乃至一切斗诤想、一切滓浊想、一切不善根想。长者，在家菩萨于己妻所，应生如是相貌观念。

“复次，长者，在家菩萨于自子所不应极爱。长者，若于子所生于极爱，非他人所则为自毁，应以三法而自呵责。何等三？菩提道是平等之心非不平等心，菩提道是正行所得非是邪行，菩提道是无异行得非杂行得。复应呵己心，于自子所生怨家想、恶知识想、非善知识想，违逆佛智平等之慈，害我善根。彼应随处自调于心，如爱其子，一切亦然；如爱自身，一切亦然。应修是观：‘我异处来，子异处来。何以故？一切众生曾为我子，我亦是彼诸众生子。’终不生念：‘我子彼非。何以故？去至六趣而复为怨，或复为子，我其当作等亲非亲。我以何故，于其所亲倍生爱与，于非亲所一切不与？我若生于爱不爱心，不于非亲所一切不与；我若生于爱不爱心，不能趣法。何以故？不等之行至不等处，行平等行至于等处。我不应行是不等行，我学等心一切众生，疾至一切智。’长者，在家菩萨于诸财物，不生我所想、摄护想，不系于彼，不想不爱，不生结使。

“复次，长者，在家菩萨若有乞者来至其所，有所求索，随所施财应至心念：‘我所施财及不施财，俱当散灭。不满所愿，必当归死，我不舍财，财当舍我。我今当舍，令作坚财然后乃死；舍此财已，死时无恨，欢喜无悔。’若不能施，应以四事白于乞者：‘今我力劣，善根未熟！于大乘中我是初行，其心未堪自在行施。我是著相，住我我所。善大丈夫，今向汝悔，勿生嫌恨。我当如是勤行精进，满足一切众生所愿。’长者，在家菩萨应当如是白于乞者。

“复次，长者，在家菩萨闻过去佛语：‘若不值佛及与圣僧，彼应敬礼十方诸佛。’诸佛本行，乃至成佛，悉生随喜。如是昼夜各三时，净身口意业，净于慈善，具足惭愧清净之服，所集善根以菩提心而生随喜；柔软善作，恭敬断慢，修行三分诵三分法，专心悔过诸不善业，更不造新；一切福业悉生随喜，集满相好，劝请诸佛转于法轮，于说悉受持一切法；愿佛久寿增长善根，令我国土亦复如是。

“复次，长者，在家菩萨受持八戒，修沙门行，应当亲近净戒德行沙门、婆罗门，依止给使，不见其过。若见沙门越于戒行，不应不敬。又佛如来是应供正遍觉，戒行所勋，定、慧、解脱、解脱知见所勋，袈裟无有滓浊，一切结染皆悉舍离，仙圣之幢倍生恭敬。于彼比丘生大悲心，彼不应为如此恶行。诸佛世尊名寂调伏，一切悉知；圣幢相服不寂不调，不伏不知，作此非法。如世尊说不轻未学，非是彼过，是结使咎，以结使故现造是恶。此佛法中有于出法，是人能出则有是处。若解是结，修行正观得至初果，定趣无上正真之道。何以故？智能害结。世尊又说，人则不应妄轻，量人则为自伤。如来所知，非我所知，是故不应瞋嫌害彼。

“复次，长者，在家菩萨若入僧坊在门而住，五体敬礼然后乃入。当如是观：‘此处即是空行之处、无相行处、无作行处、慈悲喜舍四梵行处，是正行正住所安之处。我当何时舍于家垢？我当何时住如是行？’应生如是欲出家心，无有在家；修集无上正觉之道，皆悉出家趣空闲林，修集得成无上正道。在家多尘污，出家妙好。在家具缚，出家无碍。在家多垢，出家舍离。在家恶摄，出家善摄。在家没于爱欲淤泥，出家远离爱欲淤泥。在家凡俱，出家智俱。在家邪命，出家净命。在家多垢，出家无垢。在家衰减，出家无减。在家处忧，出家欢喜。在家则是众恶梯蹬，出家离蹬。在家系缚，出家解脱。在家畏惧，出家无畏。在家谪罚，出家无罚。在家多患，出家无患。在家烦热，出家无热。在家多求苦，出家无求乐。在家掉动，出家无动。在家贫苦，出家无苦。在家怯弱，出家无怯。在家下贱，出家尊贵。在家炽然，出家寂静。在家利他，出家自利。在家之人无润精气，出家之人有大滋润。在家结乐，出家灭乐。在家增刺，出家无刺。在家成小法，出家成大法。在家不调，出家调伏。在家离戒，出家护戒。在家增长泪乳血海，出家干竭泪乳血海。在家之人诸佛、声闻、缘觉所呵，出家之人诸佛、声闻、缘觉所赞。在家无足，出家知足。在家魔喜，出家魔忧。在家不降伏，出家降伏。在家奴仆，出家为主。在家生死际，出家涅槃际。在家堕落，出家拔堕。在家闇冥，出家明昭。在家之人根不自在，出家之人诸根自在。在家狂逸，出家不逸。在家不相应，出家相应。在家下观，出家上观。在家多营，出家少营。在家少力，出家大力。在家谄曲，出家正直。在家多忧，出家无忧。在家箭俱，出家除箭。在家病患，出家无病。在家老法，出家壮法。在家放逸命，出家修慧命。在家诳诈，出家无诈。在家多作，出家无作。在家毒器，出家甘露器。在家灾患，出家无灾害。在家不舍，出家放舍。在家之人取于毒果，出家之人取无毒果。在家之人不爱相应，出家不与不爱相应。在家痴重，出家智轻。在家失方便，出家净方便。在家失正意，出家净正意。在家失至意，出家净至意。在家之人不能作救，出家作救。在家造穷劣，出家不造穷。在家非舍，出家作舍。在家非归，出家作归。在家多怒，出家多慈。在家负担，出家舍担。在家不尽一切诤讼，出家尽诤。在家有过，出家无过。在家匆务，出家闲务。在家热恼，出家离热。在家多仇，出家无仇。在家贮聚，出家无聚。在家财坚，出家德坚。在家忧俱，出家寂忧。在家损耗，出家增益。在家易得，出家之人亿劫难得。在家易作，出家难作。在家顺流，出家逆流。在家处流，出家船筏。在家结河，出家越度。在家此岸，出家彼岸。在家缠缚，出家离缠。在家嫌恨，出家寂恨。在家王法，出家佛法。在家爱染污，出家离染。在家生苦，出家生乐。在家浅近，出家深远。在家易伴，出家难伴。在家妻伴，出家心伴。在家匆务，出家离务。在家逼他苦，出家乐他。在家财施，出家法施。在家持魔幢，出家持佛幢。在家巢窟，出家离巢。在家非道，出家离非道。在家稠林，出家离林。

“如是，长者，在家菩萨渐次思念：‘我恒河沙等设于大祀，为诸众生一日悉施；善调法中生出家心，是则坚实，施已毕足。我今应当坚修戒闻。’彼入僧坊，礼如来塔生于三想：‘我亦当得如是供养，我亦当得愍一切众生留于舍利。我如是学，如是行，如是精进，疾得阿耨多罗三藐三菩提。’设作一切佛诸事已，如佛如来入于涅槃，是入僧坊观于一切诸比丘德，谁是多闻？谁是说法？谁是持律？谁持阿含？何等比丘持菩萨藏？谁阿练儿？何等比丘少欲乞食，著粪扫衣，独处离欲？谁是修行？谁是坐禅？谁是营事？谁是寺主？悉观彼行，随谁人欲，不生讥呵。若在寺庙及往聚落，有所言说善护口业。若有比丘乏于衣钵病药所须，随应给与不令起瞋。何以故？诸天及人有妒嫉结应倍护彼。凡夫人心非阿罗汉，凡夫起过非阿罗汉。彼近多闻为修闻故，亲说法者修行决定，近持律者调伏结使不堕犯中，亲近持于菩萨藏人，于学修行六波罗蜜及修方便，近阿练儿修学独处，亲近修行修学端坐。若有比丘未定位者，须衣施衣，须钵施钵，劝彼比丘发无上心。何以故？此非胜处，财法摄彼。如是，长者，在家菩萨如是善知沙门之行。若有沙门斗讼诤竞而和合之，舍于身命守护正法。长者，在家菩萨见病比丘，舍自肉血令彼病愈。长者，在家菩萨未开施心，不先请他施已心悔。一切善本以菩提心而为上首，长者，在家菩萨住在家地如佛教行，不忘不失助菩提法，现法无染得增胜法。”

尔时，郁伽长者及诸长者，一切同声欢喜赞叹：“希有世尊！善说在家过患，而犹未知出家戒行、出家功德。世尊，我等亦观在家多过，出家德大。唯愿世尊，哀愍我等愿得出家。”

说是语已，佛告长者：“出家甚难一向净行！”

时，诸长者白言：“世尊，实如圣教。唯愿世尊，听我出家，当如教行。”

尔时，世尊即听出家，告弥勒菩萨：“一切净菩萨，汝善丈夫令是等出家。”时，弥勒等令九千长者悉皆出家，是长者等受出家戒。是时，复有千长者等，发阿耨多罗三藐三菩提心。

尔时，郁伽长者白言：“世尊，已说在家过患功德。善哉！世尊，愿说出家菩萨戒闻功德之行。云何菩萨善妙法中调伏出家，礼拜起住去来进止？”

佛告长者：“善思念之！当为汝说，出家菩萨应如是学，如是住行。”

“唯然！世尊，受教而听。”

佛言：“长者，出家菩萨应如是学：‘我以何缘舍业出家？为修慧故，勤加精进如救头燃。’应作是念：‘我今应住于四圣种乐行头陀。’长者，云何出家菩萨修四圣种？是出家菩萨随所有衣应生知足，叹美知足，不为衣故而行妄语。若不得衣，不想不念，不生忧恼；设令得衣，心不生著。虽服著衣而无系著，不贪不住，知其过咎，知于出离；随是知足，不自称誉，不毁他人。长者，出家之人随所乞食，随所敷具，亦当知足而生叹美，不为敷具而起妄语。不得不念，不生忧恼；得不染著，无染心畜，不吝不系。知其过咎，知出离行；随是知足，终不自称、毁于他人。乐断乐离，乐于修习，于此乐断、乐离、乐修不自称誉。长者，是名出家菩萨住四圣种。

“复次，长者，出家菩萨以十功德持著身衣。何等十？为惭耻故；为覆形故；为蚊虻故；为风暴故；不为软触不为好故；为于沙门表戒相故；此染色衣，令诸人、天、阿修罗等生塔想故而受持之；解脱而染，非欲染衣，寂静所宜，非结所宜；著此染衣，不起诸恶，修诸善业；不为好故著染服衣，知圣道已我如是作，于一念顷不持染结。长者，是名出家菩萨十事功德持著身衣。

“复次，长者，出家菩萨见十事故，尽其形寿不舍乞食。何等十？我今自活，不由他活；若有众生施我食者，要令安住于三归处然后受食；若不施食，于是众生生大悲心，为彼众生勤行精进，令是众生所作办已后食其食；又我不违佛所教敕，为植满足根本因故，依降伏慢积集无见顶因缘故，不为女人、丈夫、男女共和合故平等乞食；于诸众生生平等心，集一切智庄严具故。长者，出家菩萨见此十利，尽寿不舍于乞食法。若有至心敬信来请，尔时应去；若有请者不至心请，观有自利利彼因缘，即便应去。

“复次，长者，出家菩萨见十利故，终不舍于阿练儿处。何等十？自在除去故，无我持故，舍卧具爱故，寂无爱故，处无可利故，阿练儿处舍身命故，舍众闹故，如来法中所作作故，寂定适意故，专念无留难故。长者，是名出家菩萨见十德利，尽寿不舍阿练儿处。长者，若阿练儿欲听法故，有和尚阿阇梨因缘事故，为问病故至村聚中，当作是念：‘今夜还去，若为读诵在房舍住。’应作是念：‘我今故在阿练若处，住阿练儿处与法相应，于一切物无有诤想，于一切法无障碍想，集法无厌。’长者，出家菩萨在阿练儿处，作如是观：‘我以何缘住阿练儿处？非但空处名为沙门。是中多有不调不寂、不坚不相应，亦住是中，所谓獐鹿、猕猴、鸟、兽、师子、虎、狼、贼旃陀罗，是等无有沙门功德。是故我应具阿练儿行沙门义利，谓系念不乱，得陀罗尼，修大慈大悲，五通自在，满六波罗蜜，不舍一切智心，修行方便，常以法施摄取众生教化众生。不舍摄法，修行六念，勤进修闻，系念修集正相应行，不证果智，守护正法，信于业报，是名正见；断于一切妄想分别，是正思惟；随所解法而为演说，是名正语；除尽业满，是名正业；断除结习，是名正命；勤趣于定，是名正进；不忘诸法，是名正念；得一切智知，是名正定。解空不惊，无相不怖，无愿不怯，心不执有，依义不依语，依智不依识，依法不依人，依了义经不依不了义经。长者，是名出家菩萨住沙门法。

“复次，长者，出家菩萨不应亲近多人众中：‘我应舍彼我之善根，终不舍于一切众生故修于善根。’长者，出家菩萨有四亲近，如来所许。何等为四？长者，出家菩萨亲近听法，是佛所许；亲近成熟一切众生，是佛所许；供养如来，是佛所许；亲近不舍一切智心，是佛所许。长者，是名出家菩萨四种亲近，如来所许。长者，亲近是四，勿亲近余。

“复次，长者，出家菩萨住阿练儿处，应如是念：‘我以何故来在此处？我来至此为怖何事？畏谁故来？畏众闹故，畏亲近故，畏贪瞋痴故，畏狂慢故，畏恼热故，畏悭贪故，畏于色声香味触故，畏于阴魔、烦恼魔、死魔、天魔故。无常常畏、无我我畏、苦中乐畏、不净净畏、心意识畏、现在捶打畏、我见畏、我我所畏、恶知识畏、利养畏、非时语畏、不见言见畏、不闻言闻畏、一念言念畏、不识言识畏、沙门垢畏、欲界色界无色界畏、一切诸道生死处畏、地狱畏、畜生畏、饿鬼畏，我今怖惧如是等畏，来至于此阿练儿处，不住在家愦闹众中。若不修行、不修念处则不相应，脱是畏故来至此处。过去无量菩萨摩诃萨，一切皆住阿练儿处，解脱诸畏，得于无畏，得无畏阿耨多罗三藐三菩提；未来菩萨亦复如是，住阿练儿处脱一切畏，得于无畏无上正道；现在菩萨摩诃萨亦复如是，住阿练儿处修行无畏，得于无畏阿耨多罗三藐三菩提，脱一切畏。是故我今欲得无畏脱一切畏，住阿练儿处。’

“复次，长者，出家菩萨住阿练儿处，无怖无畏应如是学：‘若有畏者皆由著我，皆由执我我为初首，皆由爱我起我见、我想、我持、我妄想，于我守护于我。若住阿练儿处不舍执我，是为失利。’长者，若住阿练儿处，无有我想，是住阿练儿处；无有见著，是住阿练儿处；不住我我所，是住阿练儿处。长者当知，无涅槃想，是住阿练儿处，况烦恼想？长者，谓阿练儿处者，不依著于一切诸法，不住诸法，于诸法无碍，不依色声香味触住，住一切法平等无垢，住善调心，弃一切畏住于无畏，住脱一切结流大河，住于圣种，住于少欲，住于知足易满易养，住充满智，住如闻修行；住于解脱，观空无相无作门故；住解脱知见，断系缚故；住于边际，顺因缘故；住所住已办，究竟净故。长者，犹如空处药木丛林不怖不畏；如是，长者，出家菩萨住阿练儿处，应自生心犹如草木墙壁等想，犹如幻想，是中谁畏谁怖？是以应以无畏观身：‘此身非我、非我所，无众生，无寿命，无人，无丈夫，无少年。所言畏者，空名无实。我今不应以无实生畏。’如彼空处药木丛林无主无护，应如是知一切法已，如是善住阿练儿处。何以故？断忧诤故名阿练儿，无生无护名阿练儿。

“复次，长者，出家菩萨住阿练儿处，应如是学：渐顺戒聚，次修定聚；住阿练儿处，集于慧聚；住阿练儿处，习解脱聚；住阿练儿处，生解脱知见聚；住阿练儿处，敷助菩提法；住阿练儿处，集于十二头陀功德；住阿练儿处，谛方便故；住阿练儿处，善知阴故；住阿练儿处，等法界故；住阿练儿处，削除诸入故；住阿练儿处，不忘菩提心故；住阿练儿处，观空无畏故；住阿练儿处，不失一切诸善根故；住阿练儿处，佛所赞叹；住阿练儿处，菩萨所赞；住阿练儿处，诸圣所誉；住阿练儿处，欲解脱者之所依故；住阿练儿处，欲一切智者应住是处。

“复次，长者，出家菩萨住阿练儿处，以少许事满六波罗蜜。何以故？住阿练儿处，不惜身命，是名出家菩萨住阿练儿处，修习满于檀波罗蜜。长者，出家菩萨住头陀戒、身口意戒，是名出家菩萨住阿练儿处，修习满于尸波罗蜜。长者，云何出家菩萨住阿练儿，修习满于忍波罗蜜？于诸众生无瞋恚心忍一切智。长者，是名出家菩萨住阿练儿处，修习满于忍波罗蜜。长者，云何出家菩萨住阿练儿处，修习满于进波罗蜜？而是菩萨应如是学：‘我不离是处，要当得于无生法忍。’长者，是名出家菩萨住阿练儿处，修习满于进波罗蜜。长者，云何出家菩萨住阿练儿处，修习满于禅波罗蜜？长者，出家菩萨住阿练儿处，舍于禅定，教化众生修诸善根。长者，是名出家菩萨住阿练儿处，修习满于禅波罗蜜。长者，云何出家菩萨住阿练儿处，修习满于般若波罗蜜？长者，是出家菩萨住阿练儿处，应如是学：‘如我此身，空处亦尔。如我此身，菩提亦尔。如如无妄想，如空无妄想。’长者，是名出家菩萨住阿练儿处，修满般若波罗蜜。长者，出家菩萨住阿练儿处，如是修满六波罗蜜。

“长者，出家菩萨成就四法，知阿练儿处。何等四？净戒、多闻、思惟相应、如法修行。是名出家菩萨知住阿练儿处。复次，长者，出家菩萨若结增上，不应亲彼；住阿练儿处，应摧伏结。复次，长者，出家菩萨住阿练儿处，应修五通，为化天、龙、夜叉、乾闼婆故。复次，长者，出家菩萨应如佛教住阿练儿处，是中我应满于一切清净之善；善法所勋，后至城邑聚落说法。长者，是名出家菩萨如是四法住阿练儿处。

“复次，长者，出家菩萨从阿练儿处起，受法读诵，诣于和尚阿阇梨所，上中下坐是我福田，不应懈怠是我自业，不嫉于彼应为彼使。应如是观：‘如来应供正遍觉，一切天世魔梵、沙门、婆罗门供养福田。佛是一切众生之父，佛不生心求于给使。我今欲学，我亦当为一切众生作于给使，我不求他为我给使。’何以故？长者，若有比丘重于给使，失法功德。若以财摄彼当云何？欲使我作故以财摄我，非为法故。自失己信，若财摄给使无大报利。若向和尚阿阇梨所，知其心意应如所作，莫令和尚阿阇梨不信于我，不敬爱我。彼舍身命为赞诵法故，称满其意为功德利，舍于利养赞叹于法。长者，若是菩萨，于他人所受持读诵一四句偈，施、戒、忍、进、定、慧相应集菩提道，于是师所为法恭敬，如上诸师受持文字章句偈颂，于无量劫应为彼使，不生谄伪一切供养。长者当知，不报其恩，况不敬法？长者，若信起善念，念佛、法、僧，念于无漏，念寂调伏，于无量劫给侍，使令供养和尚，犹不报满和尚之恩！长者应如是知。长者当知，若闻法已，有无量报，得无量智，我应无量供养和尚。

“复次，长者，出家菩萨如出家法住。长者，云何名为如出家法住？是出家菩萨闻净戒已，应如是学修四净戒。何等为四？谓住圣种乐于头陀，不亲近于在家、出家，不谄曲住阿练儿处。

“复次，长者，出家菩萨闻净戒已，复应如是学四净戒。何等四？谓身净戒亦不得身，谓口净戒亦不得口，离于诸见，发一切智心。长者，是名四净戒。

“复次，长者，出家菩萨闻净戒已，应如是学于四净戒。何等四？离于我想，弃于我所，远断常见，解因缘法。长者，是名四净戒。

“复次，长者，出家菩萨闻净戒已，应如是学于四净戒。何等四？谓阴无所有，界如法界，入如空聚，不住假名。长者，是名四净戒。

“复次，长者，出家菩萨闻净戒已，应如是学于四净戒。何等四？知我不得我，闻觉于他令心清净，心不乐住一切法等，无有动摇。长者，是名四净戒。

“复次，长者，出家菩萨闻净戒已，应如是学于四净戒。何等四？所谓解空，不畏无相，一切众生起于大悲，入于无我。长者，是名出家菩萨四种净戒。

“复次，长者，出家菩萨闻净三昧已，应如是学。何等净三昧？谓一切法无所有，无有二心、正业心、一处心、无动摇心、无戏论心、无乱闹心、无依止心，于心自在无有驰散，不住心界见心如幻，观一切法等如法界，无行无住。又亦无起，不得内外，三昧同等住，如是法说名三昧。如是，长者，是名出家菩萨观净定聚。

“复次，长者，出家菩萨闻净慧聚，闻已应观。何等名为清净慧聚？是菩萨应如是修学，知于缘法分别智、辩智、疾智、众生智、摄外众生智。如是，长者，出家菩萨观净慧聚。

“复次，长者，出家菩萨应如是学，所谓慧者名无系缚，以无身故无所执持，无动无住，无形无相，无生无行，如虚空故。长者，若如是观，名为菩萨住于出家。”

说是法时，八千众生发阿耨多罗三藐三菩提心，是诸长者得无生法忍，三万二千众生远尘离垢，得法眼净。尔时，郁伽长者欢喜踊跃，以价值百千衣奉上供佛，白言：“世尊，以此善根普施一切诸众生等，令诸在家菩萨摩诃萨，成就如佛所教戒法；诸出家菩萨愿令满足，一切诸法亦令满足如佛所教。世尊，云何在家菩萨，住在家地学出家戒？”

如是问已，佛告长者：“在家菩萨具足五法，住在家地，学出家戒。何等为五？长者，菩萨住在家地中，不吝一切所有财物，与于一切智心相应，不望果报。复次，长者，在家菩萨住在家地，具净梵行，不习欲想，况二和合？复次，长者，在家菩萨至于空处，修习四禅，以方便力不入正位。复次，长者，在家菩萨住在家地，应极精进学于智慧，一切众生以慈相应。复次，长者，在家菩萨住在家地，守护于法，亦劝他人。长者，是名在家菩萨住在家地，具足五法，学出家戒。”

尔时，郁伽长者白言：“世尊，我在家中如世尊教，当如是住增广佛道，诸出家戒我亦当学。”

尔时，世尊即便微笑。诸佛常法，若微笑时，种种色光，青黄赤白，从面门出，遍照无量无边世界，上过梵世，蔽日月光，还绕身三匝入如来顶。

尔时，阿难见佛微笑，从坐而起，整于衣服，偏袒右肩，右膝著地，而白佛言：“大德世尊，以何缘笑？诸佛世尊非无缘笑。”

佛告阿难：“汝今见是郁伽长者供如来不？欲修行法作师子吼。”

阿难白言：“已见，世尊。已见，善逝。”

“阿难，是郁伽长者，住在家地。是贤劫中，如来应供正遍觉出现于世，常在家供养恭敬是诸如来，护持正法；常在家中住出家戒，广闻如来无上菩提。”

尔时，大德阿难语郁伽长者：“汝见何利，乐在家中，有圣智不？”

答言：“大德，不成大悲，不应自谓我是安乐。大德阿难，菩萨摩诃萨，忍一切苦不舍众生。”

说是语已，佛告阿难：“是郁伽长者，住在家地，是贤劫中多化众生，非出家菩萨百劫、百千劫。何以故？阿难，百千出家菩萨所有功德，不如是郁伽长者所有功德。”

大德阿难白佛言：“世尊，此经何名？云何受持？”

佛告阿难：“是经名《郁伽长者所问》，亦名《在家出家菩萨戒》，亦名《殷重给事师长品》。阿难，若有菩萨得闻是经，是大精进，非下精进，住于梵行，百千万倍所不能及也。是故，阿难，欲自住进，欲劝他进，欲自住于一切功德，欲劝他住，应听此经受持读诵，广为人说，如说修行。阿难，我以是法付嘱于汝，受持读诵。何以故？阿难，此法具足一切功德。阿难，若有菩萨与是法相应，则不离与如来相应。阿难，若有菩萨离于是法，则为离佛；若有菩萨离于是法，离受持读诵、如说修行，是离见于一切诸佛。何以故？阿难，佛出世事皆于此经而显示之。

“阿难，假令三千大千世界满中大火，应从中过为正觉故，往听此经，受持读诵，如说修行。阿难，若令三千大千世界，满中七宝恭敬奉施，为闻此法，受持读诵，如说修行。阿难，若为过去一切诸佛起七宝塔，以一切供而供养之。阿难，若现在佛及声闻僧，以诸乐具尽寿供养。阿难，未来诸佛及诸菩萨，悉为奴仆及为弟子而供养之。不闻是经，不受不持，不读不诵，不转不住，离是等法，不名供养诸佛如来。阿难，若有菩萨闻于是经，受持读诵，为他广说，如说修行，而是菩萨已为供养三世佛已。何以故？阿难，如说修行，则是如来调伏之法。”

说是语已，大德阿难、郁伽长者、乾闼婆、世间天人、阿修罗等，闻佛所说，皆大欢喜。

## 大宝积经卷第八十三

### 无尽伏藏会第二十之一

如是我闻：一时，佛在王舍城耆阇崛山，与大比丘众一千人俱，皆悉成就殊胜功德，能师子吼。菩萨摩诃萨五百人，一切皆得陀罗尼门，辩才无碍，证无生忍，住不退转，具诸三昧游戏神通，善知众生心行所趣。其名曰：日幢菩萨、月幢菩萨、普光菩萨、月王菩萨、照高峰菩萨、毗卢遮那菩萨、师子慧菩萨、功德宝光菩萨、一切义成菩萨、成就宿缘菩萨、成就愿行菩萨、空慧菩萨、等心菩萨、喜爱菩萨、乐众菩萨、战胜菩萨、慧行菩萨、电得菩萨、胜辩菩萨、师子吼菩萨、妙言音菩萨、能警觉菩萨、巧转行菩萨、寂灭行菩萨，如是等菩萨摩诃萨而为上首。复有释提桓因、四大天王、娑婆世界主梵天王，及大威德诸天、龙、夜叉、乾闼婆、阿修罗、迦楼罗、紧那罗、摩睺罗伽，如是等无量诸大众俱。

尔时，电得菩萨，见诸大众寂然清净，诸大龙象皆悉已集，即从座起，偏袒右肩，右膝著地，合掌向佛，白言：“世尊，我有少疑，今欲咨问，唯愿如来见垂听许。”

尔时，世尊告电得菩萨言：“如来应正等觉，恣汝所问，当为汝说。”

电得菩萨白佛言：“世尊，菩萨摩诃萨成就何法，能满众生一切所欲，不为诸过之所染著，随其根性方便引导，令彼众生身坏命终不堕恶趣，决定当得证于平等，处世无染犹如莲华，不动法界游诸佛刹，常不离佛不见色身，住三解脱不入正位，随众生欲严净佛土，于刹那顷速能成就阿耨多罗三藐三菩提？”

尔时，电得菩萨摩诃萨即于佛前，以偈问曰：

&nbsp;&nbsp;&nbsp;&nbsp;“无上人中尊，&nbsp;&nbsp;&nbsp;&nbsp;无边知见者，

&nbsp;&nbsp;&nbsp;&nbsp;安住于共法，&nbsp;&nbsp;&nbsp;&nbsp;利益诸世间；

&nbsp;&nbsp;&nbsp;&nbsp;等心视众生，&nbsp;&nbsp;&nbsp;&nbsp;为世所依怙；

&nbsp;&nbsp;&nbsp;&nbsp;示诸邪正道，&nbsp;&nbsp;&nbsp;&nbsp;令毕竟安乐；

&nbsp;&nbsp;&nbsp;&nbsp;积集胜功德，&nbsp;&nbsp;&nbsp;&nbsp;犹如众宝聚。

&nbsp;&nbsp;&nbsp;&nbsp;世间智慧日，&nbsp;&nbsp;&nbsp;&nbsp;三界应供尊，

&nbsp;&nbsp;&nbsp;&nbsp;愿说最上乘，&nbsp;&nbsp;&nbsp;&nbsp;成就菩萨道！

&nbsp;&nbsp;&nbsp;&nbsp;面相如满月，&nbsp;&nbsp;&nbsp;&nbsp;具足奢摩他，

&nbsp;&nbsp;&nbsp;&nbsp;开示寂静法，&nbsp;&nbsp;&nbsp;&nbsp;能灭诸烦恼。

&nbsp;&nbsp;&nbsp;&nbsp;愿说菩萨行，&nbsp;&nbsp;&nbsp;&nbsp;饶益诸众生，

&nbsp;&nbsp;&nbsp;&nbsp;佛刹并寿命，&nbsp;&nbsp;&nbsp;&nbsp;色身与眷属，

&nbsp;&nbsp;&nbsp;&nbsp;三业及诸法，&nbsp;&nbsp;&nbsp;&nbsp;一切皆清净。

&nbsp;&nbsp;&nbsp;&nbsp;唯愿如来说，&nbsp;&nbsp;&nbsp;&nbsp;清净菩萨行，

&nbsp;&nbsp;&nbsp;&nbsp;云何降伏魔？&nbsp;&nbsp;&nbsp;&nbsp;云何而说法？

&nbsp;&nbsp;&nbsp;&nbsp;云何不忘失？&nbsp;&nbsp;&nbsp;&nbsp;唯愿为宣说。

&nbsp;&nbsp;&nbsp;&nbsp;云何勇进者，&nbsp;&nbsp;&nbsp;&nbsp;遍入于生死，

&nbsp;&nbsp;&nbsp;&nbsp;安住一相中，&nbsp;&nbsp;&nbsp;&nbsp;于法常无动？

&nbsp;&nbsp;&nbsp;&nbsp;云何诸佛所，&nbsp;&nbsp;&nbsp;&nbsp;亲近而供养，

&nbsp;&nbsp;&nbsp;&nbsp;常观佛色身，&nbsp;&nbsp;&nbsp;&nbsp;毕竟离诸相？

&nbsp;&nbsp;&nbsp;&nbsp;虽证三解脱，&nbsp;&nbsp;&nbsp;&nbsp;如鸟飞空界，

&nbsp;&nbsp;&nbsp;&nbsp;未具诸功德，&nbsp;&nbsp;&nbsp;&nbsp;终不入涅槃。

&nbsp;&nbsp;&nbsp;&nbsp;知诸根性欲，&nbsp;&nbsp;&nbsp;&nbsp;随顺无所畏，

&nbsp;&nbsp;&nbsp;&nbsp;亦不生染著，&nbsp;&nbsp;&nbsp;&nbsp;成熟彼众生。

&nbsp;&nbsp;&nbsp;&nbsp;先施世间乐，&nbsp;&nbsp;&nbsp;&nbsp;后令发净心，

&nbsp;&nbsp;&nbsp;&nbsp;具足殊胜智，&nbsp;&nbsp;&nbsp;&nbsp;证无上菩提。

&nbsp;&nbsp;&nbsp;&nbsp;  如是深妙义，&nbsp;&nbsp;&nbsp;&nbsp;唯愿如来说。”

尔时，世尊告电得菩萨摩诃萨言：“善哉！善哉！善男子，乃能问佛如是之义，利益安乐无量众生，摄受现在世间天人及未来世诸菩萨等。是故，电得，应当谛听，善思念之，当为汝说。”

电得菩萨言：“唯然！世尊，愿乐欲闻。”

佛告电得：“菩萨摩诃萨，有五种伏藏、大伏藏、无尽伏藏、遍无尽伏藏、无边伏藏。菩萨具足如是伏藏，永离贫穷，即能成就如上所说殊胜功德，以少功力速疾当得阿耨多罗三藐三菩提。云何为五？所谓贪行伏藏、瞋行伏藏、痴行伏藏、等分行伏藏、诸法伏藏。

“电得，云何名为菩萨摩诃萨贪行伏藏？谓诸众生贪行相应，颠倒系缚，随行诸相种种分别，于色、声、香、味、触、法等诸境界中，执著坚固耽乐昏迷。菩萨于彼诸众生等种种心行应如实知：彼诸众生何所乐欲？于何境界染习增强？具足成就何等信解？往昔曾种何等善根？于何乘中当得发趣？所有善根久如成熟？菩萨为断诸众生等一切欲故，令彼善心常相续故，审谛观察而为疗治。

“电得当知，众生根行差别难识，一切声闻、辟支佛所不能知，何况凡夫及诸外道？是故，电得，或有众生虽著诸欲，亦能成熟阿耨多罗三藐三菩提；或有众生才触欲境，或以染心发于语言，便得成熟无上明脱；或有众生，睹诸妙色心生欲染，彼色变坏即便觉知，欲恼便息，深念无常，则能成熟无上明脱；或有众生虽见女人不生贪著，于后思念方起染心，想彼形容而生爱恋；或有众生于其梦中见可意色，心生贪著系念追求；或有众生闻女人声便生贪爱，有时暂见离贪染心，便得成熟无上明脱。是故，电得，菩萨于是种种贪病及以贪药善巧了知，而于法界无有二相，于此迷惑法界众生起大悲心。

“电得，若贪瞋痴、若法界智，无有少法而可得者。菩萨作是念言：‘如我所见是诸众生，于此无相自性空寂，假名安立和合法中，起于贪欲、瞋恚、愚痴。我当于此如实观察，为彼迷惑贪欲众生，住于大悲成满昔愿，不动法界以无功用智而成熟之。’若有丈夫于彼女人，妄生净想起重贪染，菩萨即便示现女身，端正殊妙，色相具足，珍宝璎珞种种庄严犹如天女昔所未见，随彼众生令其爱著，极贪恋已量彼堪任，方便拔其贪欲毒箭，以自在力还变女身，现其人前而为说法，令彼众生通达法界，便没不现。若有女人于彼丈夫心生爱染，菩萨便为现丈夫身，乃至拔其贪欲毒箭，而为说法令入法界，便没不现。电得，是诸贪行二万一千，及彼诸行八万四千，菩萨无功用智，出生无量亿千法门，开晓众生悉令解脱，而亦不念我为众生如是说法，亦无众生得解脱者。

“电得，譬如无热龙王，以业力故于其宫内出四大河，为诸众生水陆住者，夏时热恼而作清凉，润泽华果，滋实五谷，令诸众生安隐快乐。而彼龙王不作是念：‘我今令此河水流出，已出、当出。’然于四河常自泛满为众生用。菩萨亦复如是，成就昔愿以无功用智说四圣谛，灭除一切生死热恼，普施人天圣解脱乐，而是菩萨亦不念言：‘我今说法，已说、当说。’任运住于大悲之心，观察众生随应说法。复次，电得，譬如帝释有十二那由他诸天女等，以彼帝释自在力故现其多身，令诸天女于彼欲乐皆得满足，各自念言：‘我今独与帝释欢娱。’而是帝释实无所染。菩萨亦复如是，于诸众生应可度者，随其意乐而成熟之，然是菩萨亦无染著。复次，电得，譬如日轮出山峰时，光明普遍照阎浮提，所照之处青黄赤白，种种形色皆悉显现，而彼日轮一色一光无差别相。菩萨亦复如是，智慧日轮照于法界，出彼众生执著山峰，所缘一相随其意乐而为说法，然于法界无有二相。

“电得，是名菩萨摩诃萨贪行伏藏。菩萨证得此伏藏已，或于一劫或过一劫，随诸众生种种意乐现无量身，以种种言词而为说法，然于法界亦无二相。复次，电得，譬如真金由工巧力，随意所作种种璎珞庄严之具，其相各异，而彼金性无有差别。菩萨亦复如是，善观法界随诸众生，种种意乐现无量身，以种种言词而为说法，然于法界亦无二相，是为常入法界一相。菩萨获得如是伏藏，能为众生种种说法，彼闻法已具足富有无尽圣财，生死贫穷悉皆永断。

“复次，电得，云何名为菩萨摩诃萨瞋行伏藏？谓诸众生憍慢相应，计我我所住自他相，从久远来不修慈忍，瞋恚热恼自坏其心，于佛法僧不生忆念，瞋毒所覆迷惑于法。菩萨于彼多瞋众生，终不起于损害伤恼，唯作是念：‘奇哉！众生愚痴迷惑，乃于诸法本性寂静，无垢浊、无和合、无违诤、远离法中，颠倒相应妄生瞋恨。’如是念已，住大悲心常自恳恻。设有支解其身分者，为欲调伏瞋行众生，安住忍辱。若彼无量瞋行众生，互相违背，心怀恚恨，是业成已，当堕毒蛇恶趣之中；住忍菩萨以慈念力化此众生，能令不受恶趣之报，决定当得证于平等。是名菩萨善巧方便，灭除众生瞋恚之行。复次，电得，菩萨若见瞋恼众生，作是念言：‘一切诸法本性清净。此诸众生随相而行妄生分别，于此平等无违法中而起瞋心。彼诸众生于法界性不能了知。若此众生见法性者，终不于他而生忿害。以不了知法界本性，是故生瞋。’菩萨于彼多瞋众生，倍增慈愍住于大悲，成满昔愿以无功用智，为坏众生瞋恚行故，开示演说种种法门，而亦不念‘我为众生除瞋说法’。何以故？菩萨善观法界相故，是为菩萨安住法界，无差别相灭烦恼行。电得，譬如不除黑闇得现光明，亦非无能除黑闇者；如是黑闇及光明性，皆如虚空无有差别。菩萨亦复如是，依此法界无差别智，善巧说法摧灭种种瞋行众生，不于法界而作差别。电得，譬如日轮所出光明，随所照处皆日轮摄。菩萨亦复如是，为欲调伏灭除瞋行，所有言说皆是法轮，不于法界而作差别。如是瞋行二万一千，及彼诸行八万四千菩萨，成就无功用智，随彼众生种种瞋行，而为说法不作是念：‘我为众生今现说法，已说、当说。’是名菩萨摩诃萨瞋行伏藏。菩萨证得此伏藏已，若于一劫若过一劫，随诸众生种种意乐，以种种文字语言方便演说，不能得其瞋行边际，而是菩萨智慧辩才亦不可尽。是名菩萨善说法界无差别相，获得如是瞋行伏藏。

“复次，电得，云何名为菩萨摩诃萨痴行伏藏？电得，诸菩萨等如是之行甚为难事，谓诸众生随惑行者、恼害他者、无明胎[穀-禾+卵]所缠裹者、如蚕处茧自系缚者、于法界中无方便者、不善观察所应行者、著我见者、行邪道者、住钝行者、难出离者。为如是等迷惑众生，从初发心起大加行，不生疲苦亦无懈怠，如是思惟：‘应以何缘、何等胜解、云何说法，令此众生入菩萨行而得解脱？’菩萨往昔善观法界，以无功用智住于大悲，知彼众生迷法界已，随力所堪而为说法，悉令调伏，亦不念言：‘我今说法，已说、当说。’以彼往昔誓愿力故，善观缘起，自然演出百千法门，断除众生无明业行，令得解脱。电得，譬如良医善疗众病，先善综习医方诸论，才见病相皆悉了知，咒药所施无不除愈。菩萨亦复如是，善观法界以无功用智，为彼积集痴行众生，随其根性开示演说，百千法门悉令明了。电得，是名菩萨摩诃萨痴行伏藏。菩萨证得此伏藏已，善观缘起，为如是等痴行众生，若于一劫若过一劫，随其性欲以种种文字语言善巧演说，不能得其痴行边际，而是菩萨智慧辩才亦不可尽。是名菩萨于一切法无差别相善巧宣说，获得如是痴行伏藏。如是痴行二万一千，及彼诸行八万四千，菩萨为断如是行故，开示演说百千法门，是名菩萨痴行伏藏。

“复次，电得，云何名为菩萨摩诃萨等分行伏藏？譬如四面镜轮，清彻明净，无诸垢翳，悬于四衢，所对色像皆于中现无有增减，而此明镜亦不念言：‘我能现此种种色像。’然善磨莹此镜轮已，一切诸相自然而现。菩萨亦复如是，法界镜轮善磨莹已，住无功用三昧，随诸众生心行差别，开示演说百千法门，悉令了知皆得解脱，不起法相及众生相。何以故？菩萨善观法界相故，于此四行相应众生如实了知，随其根性而为说法。而于法界及众生界，如实观察无有二相，尔所法界及众生界，明见无二无差别故。电得，譬如虚空无有种种差别之相，亦无建立。菩萨亦复如是，善观法界了一切法入于一相，亦由往昔誓愿力故，随众生行种种说法，而于法界无有差别。电得，此等分行二万一千，及彼诸行八万四千，菩萨观察悉皆明了，譬如良医知病授药，以无功用智种种说法。是名菩萨摩诃萨等分行伏藏。菩萨证得此伏藏已，为诸众生若一劫若过一劫，随其志乐，以种种言词善巧宣说，不能得其诸行边际，菩萨智慧辩才亦不可尽。是名菩萨善说法界无差别相，获得如是等分行伏藏。

## 大宝积经卷第八十四

### 无尽伏藏会第二十之二

“复次，电得，菩萨成就如是智已，于诸众生根行意乐，善巧了知。若见多贪众生，为欲调伏疗其病故，示同凡夫现受诸欲，具有妻子、家业、资生，犹如莲华而不染著。有诸众生痴无智慧，不知菩萨善巧方便而作是念：‘何有智者贪受诸欲不异凡夫？’便谓菩萨远离菩提。如是众生心不净故，起大瞋忿不生敬信，由此业故，身坏命终堕大地狱；复以菩萨密化因缘罪报毕已，决定当得入于平等。电得，譬如猛火随投草木，一切炽然悉成于火。菩萨亦复如是，智火炽然，所有众生若贪瞋痴、若善不善，菩萨于彼与之同行，一切炽然皆成智慧，是名菩萨不共之法。又如须弥山王不共之相，所谓四面四宝所成，随诸众生青黄赤白种种色相，彼若往诣琉璃面者，皆同一色如彼琉璃，诣金色面皆如金色，银、玻瓈色悉皆同等。菩萨亦复如是，得不共法，随诸众生若贪瞋痴、若善不善，至菩萨所与之同行，一切皆令入菩萨智。彼心不净自恶业故，或堕地狱、饿鬼、畜生、阎摩罗界，以是菩萨不共功德，及愿力故罪报毕已，决定当得阿耨多罗三藐三菩提。

“电得，过去无量无边阿僧祇劫五浊世时，有佛出现，号曰宝聚功德声如来、应供、正遍知、明行足、善逝、世间解、无上士、调御丈夫、天人师、佛世尊。时世寿命百二十岁，如我今日。彼诸众生极重贪欲、瞋恚、愚痴，烦恼覆蔽，违逆父母、兄弟、朋友，不顺和尚及阿阇梨，不知恩德，常怀毒害奸诈贼心，互相破坏，非理而行，于佛法僧不生敬信，悭吝鄙弊行饿鬼法。彼佛刹中，有如是等诸恶众生难可调伏。时彼世尊，亦以往昔誓愿力故，于此恶世，得阿耨多罗三藐三菩提。其佛复有二万二千大声闻众。彼时有王，名曰广授，自在王化统阎浮提，于佛法中信心清净，请彼如来及比丘众，于夏安居广设供养。尔时，有一法师比丘，名为无垢，具足辩才，善巧说法众所乐闻，开示众生常不疲倦，凡所说法无有希求，容相熙怡先言问讯，色力具足颜貌端严，为诸众生之所乐见，供养恭敬，尊重赞叹。复有新学年少比丘，常随无垢出入王宫无有障碍，种种供养衣服、饮食、卧具、医药。时彼众中多有比丘，不知修习身戒心慧，不敬佛法及以众僧，常见断见及我见等，谤于佛法，轻躁难调，不摄诸根住于非法，无沙门行自称沙门，身口意业悉皆邪僻。时彼世尊，过安居已便入涅槃。其王广授，以赤栴檀阇维供养，造立八十俱胝宝塔，以赤栴檀而为栏楯，四面皆有金色莲华。无垢比丘，佛所记别，多闻第一，于佛灭后弘宣正法，随所游行城邑聚落，教化无量百千众生，皆令住于阿耨多罗三藐三菩提。尔时，多有诸恶比丘，不知修行，常怀嫉妒，为魔所惑，诣彼王所而作是言：‘王所师敬无垢比丘，出入王宫无有禁制。而彼比丘未离贪欲，非时而食，香鬘严身，实非梵行，不应供养。我为此事来告于王，莫于过后佛正法中而生不信。’时有一魔名为极恶，即自变身作比丘像，复诣王所如前重说。时广授王数闻此语，即作是念：‘无垢比丘精勤有智，我所尊重。若有此事，终无是处。’作是念已，尔时，魔众于虚空中便现半身，向彼王所而说偈言：

&nbsp;&nbsp;&nbsp;&nbsp;“‘王应学伎艺，&nbsp;&nbsp;&nbsp;&nbsp;善识于机宜；

&nbsp;&nbsp;&nbsp;&nbsp;广授不能知，&nbsp;&nbsp;&nbsp;&nbsp;非是人王相。

&nbsp;&nbsp;&nbsp;&nbsp;佛罗汉弟子，&nbsp;&nbsp;&nbsp;&nbsp;已具于大智，

&nbsp;&nbsp;&nbsp;&nbsp;如是语不依，&nbsp;&nbsp;&nbsp;&nbsp;云何随断见？

&nbsp;&nbsp;&nbsp;&nbsp;比丘为利益，&nbsp;&nbsp;&nbsp;&nbsp;告汝以诚言，

&nbsp;&nbsp;&nbsp;&nbsp;断见恶趣人，&nbsp;&nbsp;&nbsp;&nbsp;实非修梵行。

&nbsp;&nbsp;&nbsp;&nbsp;彼人于宫内，&nbsp;&nbsp;&nbsp;&nbsp;共婇女娱乐，

&nbsp;&nbsp;&nbsp;&nbsp;王应与侍从，&nbsp;&nbsp;&nbsp;&nbsp;亲睹离疑心。’

&nbsp;&nbsp;&nbsp;&nbsp;“王闻如是事，&nbsp;&nbsp;&nbsp;&nbsp;心生大惊怖，

&nbsp;&nbsp;&nbsp;&nbsp;即便将侍从，&nbsp;&nbsp;&nbsp;&nbsp;速疾诣宫中。

&nbsp;&nbsp;&nbsp;&nbsp;无垢时在宫，&nbsp;&nbsp;&nbsp;&nbsp;演说第一义，

&nbsp;&nbsp;&nbsp;&nbsp;诸法自性空，&nbsp;&nbsp;&nbsp;&nbsp;无我无寿者。

&nbsp;&nbsp;&nbsp;&nbsp;王与诸兵众，&nbsp;&nbsp;&nbsp;&nbsp;俱为魔所惑，

&nbsp;&nbsp;&nbsp;&nbsp;见宫中婇女，&nbsp;&nbsp;&nbsp;&nbsp;围绕于比丘，

&nbsp;&nbsp;&nbsp;&nbsp;瞋猛如醉象，&nbsp;&nbsp;&nbsp;&nbsp;便敕旃陀罗：

&nbsp;&nbsp;&nbsp;&nbsp;‘比丘污我宫，&nbsp;&nbsp;&nbsp;&nbsp;当治以苦法。’

&nbsp;&nbsp;&nbsp;&nbsp;臣佐及眷属，&nbsp;&nbsp;&nbsp;&nbsp;皆为魔所持，

&nbsp;&nbsp;&nbsp;&nbsp;于无罪比丘，&nbsp;&nbsp;&nbsp;&nbsp;随忿而生害。

&nbsp;&nbsp;&nbsp;&nbsp;魁脍持刀进，&nbsp;&nbsp;&nbsp;&nbsp;无垢便悲泣：

&nbsp;&nbsp;&nbsp;&nbsp;‘王语汝非法，&nbsp;&nbsp;&nbsp;&nbsp;何故而复悲？’

&nbsp;&nbsp;&nbsp;&nbsp;无垢白王言： &nbsp;&nbsp;&nbsp;&nbsp;‘是事难自表，

&nbsp;&nbsp;&nbsp;&nbsp;且待须臾间，&nbsp;&nbsp;&nbsp;&nbsp;我当有明证。’

&nbsp;&nbsp;&nbsp;&nbsp;王闻比丘言，&nbsp;&nbsp;&nbsp;&nbsp;即止于魁脍：

&nbsp;&nbsp;&nbsp;&nbsp;‘当试作何事，&nbsp;&nbsp;&nbsp;&nbsp;汝应速宣说。’

&nbsp;&nbsp;&nbsp;&nbsp;成就胜意乐，&nbsp;&nbsp;&nbsp;&nbsp;行慈利世者，

&nbsp;&nbsp;&nbsp;&nbsp;合十指爪掌，&nbsp;&nbsp;&nbsp;&nbsp;而发于誓言：

&nbsp;&nbsp;&nbsp;&nbsp;‘大王汝当知，&nbsp;&nbsp;&nbsp;&nbsp;若实无此事，

&nbsp;&nbsp;&nbsp;&nbsp;愿地六种动，&nbsp;&nbsp;&nbsp;&nbsp;空中雨妙华。’

&nbsp;&nbsp;&nbsp;&nbsp;当发如是言，&nbsp;&nbsp;&nbsp;&nbsp;大地六种动，

&nbsp;&nbsp;&nbsp;&nbsp;空界雨天华。 &nbsp;&nbsp;&nbsp;&nbsp;魔众怀忧恼；

&nbsp;&nbsp;&nbsp;&nbsp;王时生净信，&nbsp;&nbsp;&nbsp;&nbsp;礼足求欢喜：

&nbsp;&nbsp;&nbsp;&nbsp;‘我当堕地狱，&nbsp;&nbsp;&nbsp;&nbsp;无依愿覆护！

&nbsp;&nbsp;&nbsp;&nbsp;咄哉遇此恶！ &nbsp;&nbsp;&nbsp;&nbsp;如何起毒心？

&nbsp;&nbsp;&nbsp;&nbsp;无覆无所依，&nbsp;&nbsp;&nbsp;&nbsp;所从唯恶友，

&nbsp;&nbsp;&nbsp;&nbsp;十方我无护，&nbsp;&nbsp;&nbsp;&nbsp;唯有于大师。

&nbsp;&nbsp;&nbsp;&nbsp;我当舍王位，&nbsp;&nbsp;&nbsp;&nbsp;尽寿归依住。’

&nbsp;&nbsp;&nbsp;&nbsp;比丘知彼王，&nbsp;&nbsp;&nbsp;&nbsp;及眷属志乐，

&nbsp;&nbsp;&nbsp;&nbsp;为说第一义。 &nbsp;&nbsp;&nbsp;&nbsp;王闻得正信，

&nbsp;&nbsp;&nbsp;&nbsp;与百亿眷属，&nbsp;&nbsp;&nbsp;&nbsp;舍王位出家，

&nbsp;&nbsp;&nbsp;&nbsp;修习头陀行，&nbsp;&nbsp;&nbsp;&nbsp;不受他人请。

&nbsp;&nbsp;&nbsp;&nbsp;时王后宫内，&nbsp;&nbsp;&nbsp;&nbsp;婇女八万人，

&nbsp;&nbsp;&nbsp;&nbsp;闻说第一义，&nbsp;&nbsp;&nbsp;&nbsp;皆住不退转。

&nbsp;&nbsp;&nbsp;&nbsp;王依于佛教，&nbsp;&nbsp;&nbsp;&nbsp;二十四年中，

&nbsp;&nbsp;&nbsp;&nbsp;日夜常忏悔，&nbsp;&nbsp;&nbsp;&nbsp;罪业犹不尽。

&nbsp;&nbsp;&nbsp;&nbsp;百俱胝眷属，&nbsp;&nbsp;&nbsp;&nbsp;恶心向法师，

&nbsp;&nbsp;&nbsp;&nbsp;由此命终后，&nbsp;&nbsp;&nbsp;&nbsp;堕于无间狱，

&nbsp;&nbsp;&nbsp;&nbsp;多亿年受苦，&nbsp;&nbsp;&nbsp;&nbsp;罪毕遇如来。

&nbsp;&nbsp;&nbsp;&nbsp;以昔恐怖因，&nbsp;&nbsp;&nbsp;&nbsp;余报常羸劣，

&nbsp;&nbsp;&nbsp;&nbsp;次第转修习，&nbsp;&nbsp;&nbsp;&nbsp;供养千亿佛，

&nbsp;&nbsp;&nbsp;&nbsp;各于余国中，&nbsp;&nbsp;&nbsp;&nbsp;悉皆成正觉，

&nbsp;&nbsp;&nbsp;&nbsp;俱同一名字，&nbsp;&nbsp;&nbsp;&nbsp;号功德名称。

&nbsp;&nbsp;&nbsp;&nbsp;时彼广授王，&nbsp;&nbsp;&nbsp;&nbsp;慈忍比丘所，

&nbsp;&nbsp;&nbsp;&nbsp;由起毒害意，&nbsp;&nbsp;&nbsp;&nbsp;于多亿岁中，

&nbsp;&nbsp;&nbsp;&nbsp;受昔恶业对，&nbsp;&nbsp;&nbsp;&nbsp;堕大叫地狱；

&nbsp;&nbsp;&nbsp;&nbsp;毕此业报已，&nbsp;&nbsp;&nbsp;&nbsp;还得于人身，

&nbsp;&nbsp;&nbsp;&nbsp;值普眼如来，&nbsp;&nbsp;&nbsp;&nbsp;亲近常供养；

&nbsp;&nbsp;&nbsp;&nbsp;由此转奉事，&nbsp;&nbsp;&nbsp;&nbsp;八十俱胝佛，

&nbsp;&nbsp;&nbsp;&nbsp;然后成正觉，&nbsp;&nbsp;&nbsp;&nbsp;今则我身是。

&nbsp;&nbsp;&nbsp;&nbsp;彼比丘欲害，&nbsp;&nbsp;&nbsp;&nbsp;无罪法师者，

&nbsp;&nbsp;&nbsp;&nbsp;当来得作佛，&nbsp;&nbsp;&nbsp;&nbsp;弥勒菩萨是。

&nbsp;&nbsp;&nbsp;&nbsp;时彼王宫内，&nbsp;&nbsp;&nbsp;&nbsp;八万诸婇女，

&nbsp;&nbsp;&nbsp;&nbsp;净信植众德，&nbsp;&nbsp;&nbsp;&nbsp;承事无量佛，

&nbsp;&nbsp;&nbsp;&nbsp;于今复发行，&nbsp;&nbsp;&nbsp;&nbsp;大愿利众生，

&nbsp;&nbsp;&nbsp;&nbsp;当奉千亿佛，&nbsp;&nbsp;&nbsp;&nbsp;各成等正觉。

&nbsp;&nbsp;&nbsp;&nbsp;我今告汝等，&nbsp;&nbsp;&nbsp;&nbsp;一切勿生害，

&nbsp;&nbsp;&nbsp;&nbsp;修慈佛所赞，&nbsp;&nbsp;&nbsp;&nbsp;速得大菩提。’

“是故，电得，于诸众生根性志乐不能善知，应一切时勿生害心。电得，譬如诸山，须弥为最；如来智慧亦复如是，于诸智中最尊无上。譬如一切诸水之中，海为最胜；如来智慧亦复如是，于诸智中最为深大。又如诸国王中，转轮圣王最为尊上；如来智慧亦复如是，于诸智中为无上上。电得，如来成就如是智故，一切众生贪瞋痴行心心转变，如来悉知，一弹指顷皆能摄受。电得，如来成就一切种智。如明眼人自观掌中五庵罗果，不用功力明了无疑；如来亦尔，了知一切众生心行，于大众中种种说法。无量无边佛世界中贪行相应诸众生等，为贪热恼昼夜寻思虚过于时，我悉知见；为贪热恼起于身口种种之业，我悉知见；瞋行众生瞋忿覆心互相憎嫉，以毒害故堕无间处，我悉知见；痴行相应诸众生等，无明闇迷惑执著乐随邪见，我悉了知；有堪任者、不堪任者，有增进者、有退失者，于如来乘种善根者、于缘觉乘种善根者、于声闻乘种善根者，我悉了知。如来成就如是智慧，处大众中能了众生心行差别，知非时故默然舍住，但作是念：‘此诸众生于法迷惑不能解了。’如来具足殊胜根力，善知时故，堪调伏者、胜志乐者、能堪忍者、受善言者，我悉了知，如是知已于彼众生摄受利益。

“是故，电得，初业菩萨未入正位，于诸众生胜志乐行不能善知，若在家、若出家，皆不应起嫌害之心，勿于长夜自致衰恼。是故菩萨从初发心，当于一切住大乘者生于佛想；于余众生虽复见彼作诸恶业，而亦不起损害之心。何以故？如来常说：‘若诸众生于白净法有少缺减，终不能得入于涅槃。’菩萨若见贪行众生，应作是念：‘彼为贪欲热恼所烧，是我过咎。’见彼瞋恚及以愚痴热恼烧者，皆悉念言‘是我之罪。何以故？我见一切众生病苦，应为求药方便疗治。我先誓愿除众生病，而今舍置，是我过咎。’菩萨成就如是意乐，自省其过，于诸众生深起慈心。若遇杀害割截身分，于彼怨所生反报心，无有是处。电得，菩萨如是正修行时，过去所有不善之业永尽无余，未来不善终不更起。

“电得，乃往古昔无量阿僧祇劫燃灯佛前，有佛名胜生如来、应供、正遍知、明行足、善逝、世间解、无上士、调御丈夫、天人师、佛世尊，出现于世，世界名光明，在安隐王城林中而住。尔时，有旃陀罗名为可畏，凶险好杀，安忍无慈，手涂于血，见者皆惧。时旃陀罗，系牛其舍方入欲杀，牛见惊怖掣绳奔走，往于胜生如来林所。时旃陀罗持刀随逐，彼牛惶怖坠于深坑，其命将终楚痛号吼。时旃陀罗见是牛已更增忿怒，便入坑中持刀欲杀。未下之顷，尔时胜生如来于彼林中，无量百千大众围绕，广为分别缘起法门，所谓无明缘行、行缘识、识缘名色、名色缘六入、六入缘触、触缘受、受缘爱、爱缘取、取缘有、有缘生、生缘老死忧悲苦恼，如是因缘一切皆是纯大苦集。电得，于此缘中，无明于行无思无觉，行于无明亦无思无觉，乃至生于老死无思无觉，老死于生亦无思无觉。如是诸法性不可得，无行无念，无我我所，本性清净各不相知。凡夫不闻如是法故，执色是我，我有诸色，色属于我，乃至受、想、行、识亦复如是。由此执著我我所故，无常计常，苦计为乐，不净计净，无我计我，生四颠倒；颠倒见故，无明迷惑，不正思惟，随心染著不能破坏，有爱系缚生死轮回相续不断。智者善观法界相故，不见有少我、人、众生，乃至寿命、生老病死、系缚杀害而可得者。

“电得，尔时可畏旃陀罗，于是时中遥闻如来说法之声，即便觉悟，寻止杀心，弃所持刀，从坑而出，往诣佛所，顶礼双足，却住一面，白言：‘世尊，我今愿欲于佛法中出家为道。’佛言：‘可尔，善来比丘！’即成沙门得具足戒。尔时，胜生如来知彼意乐渐已成熟，广为演说诸菩萨行。可畏闻已证无生忍，于佛法中永不退转。彼牛得闻如来所说缘起法句，其声微妙心生喜悦，命终之后生兜率天，得见弥勒成就正信。如是，电得，诸众生行甚深微密，难识难知。是故，电得，菩萨欲求阿耨多罗三藐三菩提者，应当善知众生根行，于一切众生中住平等心无碍之心；于一切法常无染著，舍诸所有，修持净戒，安住忍辱，发起精进，入诸禅定，如实观察一切法性。电得，菩萨圆满如是六法，速能证得阿耨多罗三藐三菩提。云何圆满？所谓依止一切智智而修行故。

“电得，何者是诸菩萨法伏藏？所谓菩萨见一切色如实了知，本来不生，自性清净。菩萨于色得善巧故，则能成就四无碍辩。何等为四？所谓义无碍、法无碍、词无碍、乐说无碍。义无碍者，于诸色义无挂碍故。云何色义？谓第一义。云何第一义？谓色不可得故。成就如是第一义智，名义无碍。法无碍者，于诸色法如实观察，如实了知，名法无碍。词无碍者，谓于诸色以无碍智，善巧言词种种分别，名词无碍。乐说无碍者，谓于诸色随众生机开示演说，无染无著，名乐说无碍。菩萨成就如是智已，普于一切迷惑执著色法众生，随其性欲以无功用智如应说法，而于法界不作二相，广说乃至香味触法亦复如是。电得，是名诸菩萨摩诃萨法伏藏。菩萨证得此伏藏已，为欲调伏于如是等诸境界中迷惑众生，随其意乐于一一处，若一劫若过一劫，以种种言词善巧宣说，亦不能得诸处边际；菩萨智慧亦无损减，不离法界随顺无二无差别故。是名菩萨善巧演说一切诸法无差别相。获得如是法伏藏已，能为众生如应说法，令得具足无尽法财，生死贫穷悉令永断。

“电得，是名菩萨摩诃萨五种伏藏、大伏藏、无尽伏藏、遍无尽伏藏、无边伏藏。菩萨成就如是伏藏，圆满殊胜诸功德故少用功力，速得阿耨多罗三藐三菩提。”

说此伏藏法门时，电得菩萨得陀罗尼，五百菩萨得电光明三昧，三万六千天子发阿耨多罗三藐三菩提心。

尔时，月幢菩萨白佛言：“世尊，如佛所说无功用智，是义云何？”

佛告月幢：“若有菩萨于善法中，身心相应攀缘造作，是名功用。若有菩萨身心调柔，无念无依，离修行相，以彼成就往昔愿智，亿千佛刹所可施为种种示现，而于法界亦无所动；常演说法无少法相，以四摄法成熟众生，亦无众生而可度者；严净一切诸佛刹土，而亦不见不净佛刹；常念诸佛不观色相，游诸佛刹不离法界，是名菩萨无功用智。菩萨成就如是智故，满足众生一切希望，而于所作亦无染著。”

尔时，世尊说此无功用智时，三千大千世界六种震动；释提桓因与忉利天，于上空中雨曼陀罗华、优钵罗华、拘物头华、波头摩华、分陀利华、栴檀末香而散佛上；天鼓自鸣，大光遍照，昔未曾见，众生遇者身得清凉。

尔时，世尊告电得菩萨言：“过去如来应正等觉，皆于此处开示演说如是法门；未来诸佛当出于世，亦于此处开示演说如是法门；现在无量阿僧祇世界中诸佛如来，为此法门不断绝故，放大光明。”

尔时，长老阿难从座而起，偏袒右肩，右膝著地，合掌向佛，白言：“世尊，当何名此经？我当云何奉持？”

佛告阿难：“此经名为《无尽伏藏》，亦名《说一切法无差别相》，以是名字汝当奉持。”

佛说此经已，电得菩萨、长老阿难，及诸四众，一切世间天、人、阿修罗、乾闼婆等，闻佛所说，皆大欢喜，信受奉行。

## 大宝积经卷第八十五

### 授幻师跋陀罗记会第二十一

如是我闻：一时，佛在王舍城耆阇崛山中，与大比丘众千二百五十人俱，皆阿罗汉众所知识。菩萨摩诃萨五十人，得大神通变现自在，证无生忍及陀罗尼。其名曰：师子菩萨、师子慧菩萨、妙栴檀菩萨、调御菩萨、大调御菩萨、光胜菩萨、光现菩萨、光威菩萨、光严菩萨、明觉菩萨、众上菩萨、调御众生菩萨，及贤劫中一切菩萨，弥勒菩萨摩诃萨、文殊师利法王子等而为上首。复有四大天王、释提桓因、娑婆世界主大梵天王，并诸无量天、龙、夜叉、阿修罗、乾闼婆、紧那罗、摩睺罗伽等众所围绕。如来世尊大名称故普闻世间，所谓如来、应供、正遍知、明行足、善逝、世间解、无上士、调御丈夫、天人师、佛世尊，一切知者，一切见者，成就十力、四无所畏、四无碍解、十八不共法，大慈大悲，五眼具足；记说神变、教诲神变、神通神变，皆悉圆满，能以三千大千世界大地城邑、草木丛林、须弥山等、大海江河、诸天宫殿，置一毛端令住虚空，或经一劫或过一劫，随念所期而不倾动。

时，王舍城国王、大臣、婆罗门、居士，一切人民皆于如来深生尊重，以诸上妙饮食、衣服、卧具、汤药恭敬供养。于彼城中，有一幻师名跋陀罗，善闲异论、工巧、咒术，于诸幻师最为上首。摩竭提国，唯除见谛之人及于正信优婆塞、优婆夷等，诸余愚人皆被幻惑，无不归信。时彼幻师，闻于如来功德名称，便生是念：“今此城中一切众生，悉皆于我生尊重心，唯有瞿昙沙门犹未信伏。我今应当往彼较试。彼若归我，摩竭提人必皆于我倍加恭敬。”

时彼幻师，宿植善缘成熟时至，及由世尊威德力故，从王舍城往耆阇崛山，睹佛光明踰百千日，面轮严好犹如满月，身相圆满如尼拘陀树，毫相清净如摩尼光，其目绀色如青莲华，乃至梵天无能见顶，以六十种清净音声为众说法。而此幻师，虽睹如来威德特尊犹怀邪慢，复更念言：“我今应当试验于彼。若是一切知见之者，应知我意。”作是念已，前礼佛足，而作是言：“愿于明日受我微供。”

尔时，世尊观彼幻师及王舍城诸众生等根熟时至，为成熟故默然受请。时彼幻师，既见世尊受其请已，复作是念：“今此瞿昙不识我意，定知非是一切智人。”即便辞退作礼而去。

尊者目连时在会中，既睹斯事，前白佛言：“此跋陀罗，欲于如来及比丘众有所欺诳。唯愿世尊，勿受其请。”

佛告目连：“莫作是念！然贪瞋痴能为诳惑，我于是事久已断灭，证得诸法本无生故。我于长劫安住正行，何有人能欺诳我者？汝今当知，彼之所作非真幻化，如来所作是真幻化。所以者何？现证诸法皆如幻故。假使一切诸众生类，皆成幻术如跋陀罗，比于如来百分、千分，乃至算数譬喻所不能及。”

复告目连：“于意云何？彼之幻师，颇能变现三千大千所有世界令严饰不？”

答言：“不也。”

“目连当知，我今能于一毛端中，变现庄严恒沙世界，犹未尽于如来神力。目连当知，有大风轮名为碎坏，彼能破坏三千世界；复有风轮名毗岚婆，能坏世界，复能成立；复有风轮名为鼓动，彼风常能旋转世界；复有风轮名为安住，彼风能行有顶之处；复有风轮名为飘散，彼能飘散须弥山王及黑山等；复有风轮名为猛焰，劫火烧时能飘猛焰上至梵天；复有风轮名为止息，劫火烧时彼能止息劫火所烧；复有风轮名为清凉，能使一云普覆三千大千世界；复有风轮名为遍霔，劫火烧时普于世界降霔大雨；复有风轮名为干竭，劫水漂时能令彼水悉皆枯涸。如是风轮，我若具说，穷劫不尽。目连当知，于意云何？此之幻师，能于如是诸风轮中暂安住不？”

答言：“不也。”

佛言目连：“如来能于如是风轮，行住坐卧得无摇动。又复能以如是风轮内芥子中，现诸风轮所作之事，然于芥子无增无损，而诸风轮不相妨碍。目连当知，如来成就幻术之法无有限极。”

尔时，尊者大目乾连及诸大众，闻于如来作是说时，生希有心，顶礼佛足，同声唱言：“我等今者遇大威德神通导师，获大饶益。若有得闻如来世尊如是神力深生信解，此人必当获大善利，发于阿耨多罗三藐三菩提心。”

时，彼幻师即于其夜，诣王舍城于最下劣秽恶之处，化作道场宽广平正，缯彩幡盖种种庄严，散诸华香，覆以宝帐。复现八千诸宝行树，其宝树下一一皆有师子之座，无量敷具悉皆严好，为欲供养诸比丘故。而复化为百味饮食，并现五百给侍之人，服以白衣，饰以严具。作是化已，时四天王来至会中，告幻师言：“汝于明日为供如来，化作如是无量严具，由是因缘获大功德。我今为欲助于汝故，供养如来，于此化为第二道场颇能听不？”时彼幻师闻是语已，生奇特心，即便听许。于是四王，即便变现无量殊妙庄严之具，倍于幻师幻化之事。

时，天帝释复与三万诸天子等，来诣道场语幻师言：“我今亦欲因汝供养庄严道场。”幻师惊悚，又便听许。于是天帝为如来故化作堂宇，犹如三十三天殊胜之殿，又复化作波利质多、俱鞞陀罗、天妙树等，次第行列。幻师尔时见斯事已，嗟叹惊悔，欲摄所化；尽其咒术，幻化之事宛然如故，便自思念：“此为甚奇！我从昔来于所变化隐现从心，而于今时不能隐没，必由为彼如来故然。”时，天帝释知彼心念，告幻师言：“汝于今者为如来故，庄严道场无能隐没。以是当知，若复有人于如来所，乃至发于一念之心，由斯善本，毕竟能作般涅槃因。”彼闻天帝作如是说，心甚欢喜，过夜分已，往如来所，白言：“世尊，我于今时营办已讫，愿垂哀愍。”

尔时，世尊于晨朝时，著衣持钵，与诸大众恭敬围绕，入王舍城赴彼幻师道场之所。摩竭提国外道梵志、婆罗门等，咸愿如来为于幻师之所幻惑，为欲见故皆来集会。诸比丘、比丘尼、优婆塞、优婆夷，乐欲见闻如来神变及师子吼，亦皆集会。尔时，如来以佛神力，令彼幻师、帝释、四王，各见世尊在于已所庄严之处。

彼时，幻师既见是已，舍于憍慢，前礼佛足，白言：“世尊，今于如来悔过发露！我先于佛妄生欺诳，幻化种种庄严之事，后虽渐悔，无能隐没。”

尔时，世尊告幻师言：“一切众生及诸资具皆是幻化，谓由于业之所幻故。诸比丘众亦是幻化，谓由于法之所幻故。我身亦幻，智所幻故。三千大千一切世界亦皆是幻，一切众生共所幻故。凡所有法无非是幻，因缘和合之所幻故。汝今应以幻化饮食随次而行。”时彼幻师，与四天王、释提桓因，并来眷属，及所幻化给侍人等，即持饮食施佛及僧，同会众人悉皆充足。

尔时，摩诃迦葉而说偈曰：

&nbsp;&nbsp;&nbsp;&nbsp;“知食是幻化，&nbsp;&nbsp;&nbsp;&nbsp;受者亦复然，

&nbsp;&nbsp;&nbsp;&nbsp; 了此平等时，&nbsp;&nbsp;&nbsp;&nbsp;乃名为净施。”

大目乾连曰：

&nbsp;&nbsp;&nbsp;&nbsp;“知座是幻化，&nbsp;&nbsp;&nbsp;&nbsp;坐者亦复然，

&nbsp;&nbsp;&nbsp;&nbsp; 了此平等时，&nbsp;&nbsp;&nbsp;&nbsp;乃名为净施。”

舍利弗曰：

&nbsp;&nbsp;&nbsp;&nbsp;“如化给侍人，&nbsp;&nbsp;&nbsp;&nbsp;受者心亦然，

&nbsp;&nbsp;&nbsp;&nbsp; 施者能如是，&nbsp;&nbsp;&nbsp;&nbsp;乃名为净施。”

须菩提曰：

&nbsp;&nbsp;&nbsp;&nbsp;“勿以施为施，&nbsp;&nbsp;&nbsp;&nbsp;勿以受为受，

&nbsp;&nbsp;&nbsp;&nbsp;施者能如是，&nbsp;&nbsp;&nbsp;&nbsp;乃名为净施。”

阿难陀曰：

&nbsp;&nbsp;&nbsp;&nbsp;“所施如虚空，&nbsp;&nbsp;&nbsp;&nbsp;受者不可得，

&nbsp;&nbsp;&nbsp;&nbsp;  远离于身心，&nbsp;&nbsp;&nbsp;&nbsp;其施最清净。”

光幢菩萨曰：

&nbsp;&nbsp;&nbsp;&nbsp;“譬如彼幻师，&nbsp;&nbsp;&nbsp;&nbsp;幻化庄严事，

&nbsp;&nbsp;&nbsp;&nbsp; 诸法皆如是，&nbsp;&nbsp;&nbsp;&nbsp;愚人不觉知。”

光严菩萨曰：

&nbsp;&nbsp;&nbsp;&nbsp;“如座及诸树，&nbsp;&nbsp;&nbsp;&nbsp;皆幻心所为，

&nbsp;&nbsp;&nbsp;&nbsp;幻心与虚空，&nbsp;&nbsp;&nbsp;&nbsp;何有少差别。”

师子菩萨曰：

&nbsp;&nbsp;&nbsp;&nbsp;“野干未曾闻，&nbsp;&nbsp;&nbsp;&nbsp;师子所哮吼，

&nbsp;&nbsp;&nbsp;&nbsp;其心无所惧，&nbsp;&nbsp;&nbsp;&nbsp;嗥叫林树间，

&nbsp;&nbsp;&nbsp;&nbsp;适闻师子声，&nbsp;&nbsp;&nbsp;&nbsp;藏窜而无所；

&nbsp;&nbsp;&nbsp;&nbsp;幻师亦如是，&nbsp;&nbsp;&nbsp;&nbsp;不对如来前，

&nbsp;&nbsp;&nbsp;&nbsp;常于外道中，&nbsp;&nbsp;&nbsp;&nbsp;自赞超过佛，

&nbsp;&nbsp;&nbsp;&nbsp;幻师虽造作，&nbsp;&nbsp;&nbsp;&nbsp;幻术有其边。

&nbsp;&nbsp;&nbsp;&nbsp;如来所成就，&nbsp;&nbsp;&nbsp;&nbsp;幻术无穷尽，

&nbsp;&nbsp;&nbsp;&nbsp;一切诸天魔，&nbsp;&nbsp;&nbsp;&nbsp;莫能知边际。”

师子慧菩萨曰：

&nbsp;&nbsp;&nbsp;&nbsp;“了知给侍人，&nbsp;&nbsp;&nbsp;&nbsp;饮食并食者，

&nbsp;&nbsp;&nbsp;&nbsp; 一切皆幻化，&nbsp;&nbsp;&nbsp;&nbsp;善施无过上。”

弥勒菩萨曰：

&nbsp;&nbsp;&nbsp;&nbsp;“如火得酥油，&nbsp;&nbsp;&nbsp;&nbsp;展转而增盛，

&nbsp;&nbsp;&nbsp;&nbsp; 世尊对幻师，&nbsp;&nbsp;&nbsp;&nbsp;幻化亦如是。”

文殊师利菩萨曰：

&nbsp;&nbsp;&nbsp;&nbsp;“此会众善事，&nbsp;&nbsp;&nbsp;&nbsp;如本未曾为，

&nbsp;&nbsp;&nbsp;&nbsp; 一切法皆然，&nbsp;&nbsp;&nbsp;&nbsp;常等于前际。”

尔时，世尊为欲成熟彼幻师故，化一长者入于会中，谓幻师曰：“汝今于此欲何所作？”

幻师答言：“我为供养沙门瞿昙设诸饮食。”

长者告言：“莫作是说！如来今者与诸比丘，在阇王宫受供而食。”佛神力故，令彼幻师见于如来与诸比丘在彼而食。

又复化作第二长者，谓幻师言：“汝何所作？”

幻师答言：“我为供养沙门瞿昙。”

长者复言：“莫作是说！如来今者与诸比丘，在于梵志里巷之中巡行乞食。”佛神力故，令彼幻师还见如来与诸圣众在里巷中巡行乞食。

又复化作第三长者，告幻师言：“如来今者在彼医王耆婆园中，为诸四众宣说妙法。”佛神力故，令彼幻师皆见如是。

次复化作释提桓因，来诣幻师而复告言：“如来今在三十三天为众说法。”彼时幻师复见如来，在天众中演诸法要。

尔时，幻师复于林树华叶之间，及诸一切师子座上，并王舍城里巷垣墙、室宅堂殿及诸胜处，皆见如来具诸相好；亦于一切诸如来所，自见己身悔过发露。彼时幻师，唯见佛身，余无所见，欢喜踊跃，而便获于念佛三昧；从三昧起，合掌向佛，而说偈言：

&nbsp;&nbsp;&nbsp;&nbsp;“我昔于阎浮，&nbsp;&nbsp;&nbsp;&nbsp;幻化无过上，

&nbsp;&nbsp;&nbsp;&nbsp;今比佛神通，&nbsp;&nbsp;&nbsp;&nbsp;无能及少分。

&nbsp;&nbsp;&nbsp;&nbsp;由是方了知，&nbsp;&nbsp;&nbsp;&nbsp;诸佛难思力，

&nbsp;&nbsp;&nbsp;&nbsp;随心能变现，&nbsp;&nbsp;&nbsp;&nbsp;化佛如恒沙。

&nbsp;&nbsp;&nbsp;&nbsp;所见诸如来，&nbsp;&nbsp;&nbsp;&nbsp;皆具于相好，

&nbsp;&nbsp;&nbsp;&nbsp;愿尊为显示，&nbsp;&nbsp;&nbsp;&nbsp;何者是真佛？

&nbsp;&nbsp;&nbsp;&nbsp;于此诸如来，&nbsp;&nbsp;&nbsp;&nbsp;我欲修供养。

&nbsp;&nbsp;&nbsp;&nbsp;愿尊为我说，&nbsp;&nbsp;&nbsp;&nbsp;何者为胜果？

&nbsp;&nbsp;&nbsp;&nbsp;若人于佛所，&nbsp;&nbsp;&nbsp;&nbsp;不生尊重心，

&nbsp;&nbsp;&nbsp;&nbsp;如是诸凡夫，&nbsp;&nbsp;&nbsp;&nbsp;退失于安乐。

&nbsp;&nbsp;&nbsp;&nbsp;今于世尊前，&nbsp;&nbsp;&nbsp;&nbsp;发露先所犯，

&nbsp;&nbsp;&nbsp;&nbsp;妄试如来罪，&nbsp;&nbsp;&nbsp;&nbsp;永愿灭无余。

&nbsp;&nbsp;&nbsp;&nbsp;梵释并大众，&nbsp;&nbsp;&nbsp;&nbsp;愿皆证知我，

&nbsp;&nbsp;&nbsp;&nbsp;为度诸群生，&nbsp;&nbsp;&nbsp;&nbsp;今发菩提心。

&nbsp;&nbsp;&nbsp;&nbsp;以智慧光明，&nbsp;&nbsp;&nbsp;&nbsp;觉悟于世间，

&nbsp;&nbsp;&nbsp;&nbsp;施与甘露法，&nbsp;&nbsp;&nbsp;&nbsp;悉皆令充满。

&nbsp;&nbsp;&nbsp;&nbsp;若人于佛所，&nbsp;&nbsp;&nbsp;&nbsp;见如是神变，

&nbsp;&nbsp;&nbsp;&nbsp;及闻悦意言，&nbsp;&nbsp;&nbsp;&nbsp;胜行无碍智，

&nbsp;&nbsp;&nbsp;&nbsp;何有明慧者，&nbsp;&nbsp;&nbsp;&nbsp;不发菩提心？

&nbsp;&nbsp;&nbsp;&nbsp;愿示菩提道，&nbsp;&nbsp;&nbsp;&nbsp;及遍清净行，

&nbsp;&nbsp;&nbsp;&nbsp;何等为修行，&nbsp;&nbsp;&nbsp;&nbsp;二乘不能入？

&nbsp;&nbsp;&nbsp;&nbsp;云何所行处，&nbsp;&nbsp;&nbsp;&nbsp;尊重而供养？

&nbsp;&nbsp;&nbsp;&nbsp;云何具威仪，&nbsp;&nbsp;&nbsp;&nbsp;及离诸疑悔？

&nbsp;&nbsp;&nbsp;&nbsp;云何于多闻，&nbsp;&nbsp;&nbsp;&nbsp;无厌修坚实？

&nbsp;&nbsp;&nbsp;&nbsp;云何为人说，&nbsp;&nbsp;&nbsp;&nbsp;令乐于正法，

&nbsp;&nbsp;&nbsp;&nbsp;无希利养心，&nbsp;&nbsp;&nbsp;&nbsp;及善知恩报？

&nbsp;&nbsp;&nbsp;&nbsp;云何于众生，&nbsp;&nbsp;&nbsp;&nbsp;常为不坏友？

&nbsp;&nbsp;&nbsp;&nbsp;云何近善友，&nbsp;&nbsp;&nbsp;&nbsp;舍离恶知识？

&nbsp;&nbsp;&nbsp;&nbsp;云何值诸佛，&nbsp;&nbsp;&nbsp;&nbsp;供养心无倦？

&nbsp;&nbsp;&nbsp;&nbsp;云何为学处，&nbsp;&nbsp;&nbsp;&nbsp;尊重及清净？

&nbsp;&nbsp;&nbsp;&nbsp;云何定种姓，&nbsp;&nbsp;&nbsp;&nbsp;成就如理心，

&nbsp;&nbsp;&nbsp;&nbsp;及舍不如理，&nbsp;&nbsp;&nbsp;&nbsp;具足正思惟？

&nbsp;&nbsp;&nbsp;&nbsp;云何无怯弱，&nbsp;&nbsp;&nbsp;&nbsp;不为魔所摄，

&nbsp;&nbsp;&nbsp;&nbsp;思惟于义理，&nbsp;&nbsp;&nbsp;&nbsp;不舍诸众生？

&nbsp;&nbsp;&nbsp;&nbsp;云何不应舍，&nbsp;&nbsp;&nbsp;&nbsp;不取而摄取，

&nbsp;&nbsp;&nbsp;&nbsp;得入于正行，&nbsp;&nbsp;&nbsp;&nbsp;具足善方便？

&nbsp;&nbsp;&nbsp;&nbsp;云何修慈悲，&nbsp;&nbsp;&nbsp;&nbsp;成就诸神通，

&nbsp;&nbsp;&nbsp;&nbsp;证于无碍辩，&nbsp;&nbsp;&nbsp;&nbsp;及得陀罗尼？

&nbsp;&nbsp;&nbsp;&nbsp;云何获法忍，&nbsp;&nbsp;&nbsp;&nbsp;清净之辩才，

&nbsp;&nbsp;&nbsp;&nbsp;当舍应舍法，&nbsp;&nbsp;&nbsp;&nbsp;得入甚深义？

&nbsp;&nbsp;&nbsp;&nbsp;云何于誓愿，&nbsp;&nbsp;&nbsp;&nbsp;一切皆圆满，

&nbsp;&nbsp;&nbsp;&nbsp;于诸波罗蜜，&nbsp;&nbsp;&nbsp;&nbsp;而得不退转？

&nbsp;&nbsp;&nbsp;&nbsp;我于如是法，&nbsp;&nbsp;&nbsp;&nbsp;当愿勤修行，

&nbsp;&nbsp;&nbsp;&nbsp;唯愿大悲尊，&nbsp;&nbsp;&nbsp;&nbsp;为我广宣说。”

尔时，世尊以偈答曰：

&nbsp;&nbsp;&nbsp;&nbsp;“若了一切法，&nbsp;&nbsp;&nbsp;&nbsp;皆同于幻化，

&nbsp;&nbsp;&nbsp;&nbsp;是人则能现，&nbsp;&nbsp;&nbsp;&nbsp;百亿诸佛身，

&nbsp;&nbsp;&nbsp;&nbsp;往于俱胝刹，&nbsp;&nbsp;&nbsp;&nbsp;度脱诸众生。

&nbsp;&nbsp;&nbsp;&nbsp;譬如跋陀罗，&nbsp;&nbsp;&nbsp;&nbsp;无色现众色，

&nbsp;&nbsp;&nbsp;&nbsp;不生亦不灭，&nbsp;&nbsp;&nbsp;&nbsp;无住无去来。

&nbsp;&nbsp;&nbsp;&nbsp;世尊变化身，&nbsp;&nbsp;&nbsp;&nbsp;及与比丘众，

&nbsp;&nbsp;&nbsp;&nbsp;亦无有生灭，&nbsp;&nbsp;&nbsp;&nbsp;乃至于涅槃，

&nbsp;&nbsp;&nbsp;&nbsp;此皆是如来，&nbsp;&nbsp;&nbsp;&nbsp;不思议神变。

&nbsp;&nbsp;&nbsp;&nbsp;亦如幻化者，&nbsp;&nbsp;&nbsp;&nbsp;现象马军阵，

&nbsp;&nbsp;&nbsp;&nbsp;迷惑诸众生，&nbsp;&nbsp;&nbsp;&nbsp;妄见为真实，

&nbsp;&nbsp;&nbsp;&nbsp;如是象马军，&nbsp;&nbsp;&nbsp;&nbsp;无性亦无生。

&nbsp;&nbsp;&nbsp;&nbsp;诸佛无色相，&nbsp;&nbsp;&nbsp;&nbsp;无去亦无来，

&nbsp;&nbsp;&nbsp;&nbsp;住于我见人，&nbsp;&nbsp;&nbsp;&nbsp;妄生于佛想。

&nbsp;&nbsp;&nbsp;&nbsp;不应以色相，&nbsp;&nbsp;&nbsp;&nbsp;种族及生处，

&nbsp;&nbsp;&nbsp;&nbsp;乃至梵音声，&nbsp;&nbsp;&nbsp;&nbsp;而欲观如来，

&nbsp;&nbsp;&nbsp;&nbsp;亦难以心识，&nbsp;&nbsp;&nbsp;&nbsp;分别于诸佛。

&nbsp;&nbsp;&nbsp;&nbsp;诸佛法性身，&nbsp;&nbsp;&nbsp;&nbsp;超过于三世，

&nbsp;&nbsp;&nbsp;&nbsp;自性离诸相，&nbsp;&nbsp;&nbsp;&nbsp;不堕于法数。

&nbsp;&nbsp;&nbsp;&nbsp;所现诸如来，&nbsp;&nbsp;&nbsp;&nbsp;自性无生起，

&nbsp;&nbsp;&nbsp;&nbsp;亦无蕴界处，&nbsp;&nbsp;&nbsp;&nbsp;住于无所依，

&nbsp;&nbsp;&nbsp;&nbsp;如是佛法身，&nbsp;&nbsp;&nbsp;&nbsp;非五眼能见。

&nbsp;&nbsp;&nbsp;&nbsp;若谓我见佛，&nbsp;&nbsp;&nbsp;&nbsp;是则不能见，

&nbsp;&nbsp;&nbsp;&nbsp;以无见为见，&nbsp;&nbsp;&nbsp;&nbsp;如空中鸟迹。

&nbsp;&nbsp;&nbsp;&nbsp;如汝所见佛，&nbsp;&nbsp;&nbsp;&nbsp;及余未见者，

&nbsp;&nbsp;&nbsp;&nbsp;平等如虚空，&nbsp;&nbsp;&nbsp;&nbsp;一相无差别。

&nbsp;&nbsp;&nbsp;&nbsp;戒定慧解脱，&nbsp;&nbsp;&nbsp;&nbsp;及解脱知见，

&nbsp;&nbsp;&nbsp;&nbsp;一切诸如来，&nbsp;&nbsp;&nbsp;&nbsp;功德无差别，

&nbsp;&nbsp;&nbsp;&nbsp;皆住于空性，&nbsp;&nbsp;&nbsp;&nbsp;于法无所著。

&nbsp;&nbsp;&nbsp;&nbsp;一切皆幻化，&nbsp;&nbsp;&nbsp;&nbsp;无性亦无生，

&nbsp;&nbsp;&nbsp;&nbsp;供养一如来，&nbsp;&nbsp;&nbsp;&nbsp;则供于多佛，

&nbsp;&nbsp;&nbsp;&nbsp;诸佛之法身，&nbsp;&nbsp;&nbsp;&nbsp;平等无差别。

&nbsp;&nbsp;&nbsp;&nbsp;如是一切佛，&nbsp;&nbsp;&nbsp;&nbsp;咸能生福利，

&nbsp;&nbsp;&nbsp;&nbsp;普施诸如来，&nbsp;&nbsp;&nbsp;&nbsp;皆获于大果，

&nbsp;&nbsp;&nbsp;&nbsp;同证于平等，&nbsp;&nbsp;&nbsp;&nbsp;清净之法性。

&nbsp;&nbsp;&nbsp;&nbsp;是故诸如来，&nbsp;&nbsp;&nbsp;&nbsp;无种种差别，

&nbsp;&nbsp;&nbsp;&nbsp;如汝先所问，&nbsp;&nbsp;&nbsp;&nbsp;何者为真佛？

&nbsp;&nbsp;&nbsp;&nbsp;当舍散乱心，&nbsp;&nbsp;&nbsp;&nbsp;谛听我宣说，

&nbsp;&nbsp;&nbsp;&nbsp;应住正念慧，&nbsp;&nbsp;&nbsp;&nbsp;观察于诸法。

&nbsp;&nbsp;&nbsp;&nbsp;一切皆无生，&nbsp;&nbsp;&nbsp;&nbsp;妄见为真实，

&nbsp;&nbsp;&nbsp;&nbsp;色相若有生，&nbsp;&nbsp;&nbsp;&nbsp;则应亦有灭。

&nbsp;&nbsp;&nbsp;&nbsp;是故诸如来，&nbsp;&nbsp;&nbsp;&nbsp;毕竟无有生，

&nbsp;&nbsp;&nbsp;&nbsp;彼亦非己生，&nbsp;&nbsp;&nbsp;&nbsp;亦无有散灭。

&nbsp;&nbsp;&nbsp;&nbsp;由是观如来，&nbsp;&nbsp;&nbsp;&nbsp;以无见为见，

&nbsp;&nbsp;&nbsp;&nbsp;如汝所见佛，&nbsp;&nbsp;&nbsp;&nbsp;不依止方所。

&nbsp;&nbsp;&nbsp;&nbsp;一切诸凡夫，&nbsp;&nbsp;&nbsp;&nbsp;皆依于五蕴，

&nbsp;&nbsp;&nbsp;&nbsp;应当于彼蕴，&nbsp;&nbsp;&nbsp;&nbsp;如佛而观察。

&nbsp;&nbsp;&nbsp;&nbsp;诸佛及诸法，&nbsp;&nbsp;&nbsp;&nbsp;乃至于众生，

&nbsp;&nbsp;&nbsp;&nbsp;以无相为相，&nbsp;&nbsp;&nbsp;&nbsp;无有依止者，

&nbsp;&nbsp;&nbsp;&nbsp;若作是观察，&nbsp;&nbsp;&nbsp;&nbsp;速证于菩提。

&nbsp;&nbsp;&nbsp;&nbsp;诸法皆非有，&nbsp;&nbsp;&nbsp;&nbsp;由妄分别生，

&nbsp;&nbsp;&nbsp;&nbsp;因缘体性空，&nbsp;&nbsp;&nbsp;&nbsp;离作者性故。

&nbsp;&nbsp;&nbsp;&nbsp;如是能了达，&nbsp;&nbsp;&nbsp;&nbsp;因缘作者空，

&nbsp;&nbsp;&nbsp;&nbsp;彼则能了知，&nbsp;&nbsp;&nbsp;&nbsp;离染清净法，

&nbsp;&nbsp;&nbsp;&nbsp;  以清净法眼，&nbsp;&nbsp;&nbsp;&nbsp;得见诸如来。”

时，彼幻师闻是说已得顺法忍，五千众生发阿耨多罗三藐三菩提心，二百菩萨证无生忍。尔时，世尊饭食已讫，欲满幻师所施愿故，复说偈言：

&nbsp;&nbsp;&nbsp;&nbsp;“能于所施物，&nbsp;&nbsp;&nbsp;&nbsp;施者及受人，

&nbsp;&nbsp;&nbsp;&nbsp;等无分别心，&nbsp;&nbsp;&nbsp;&nbsp;是则施圆满。”

尔时，阿难白佛言：“世尊，我等愿于如来以佛神力加持幻师，今所施设庄严之事，于七日中令不隐没。”是时如来为众请故，令彼幻师幻化道场，满足七日严饰如故。尔时，如来与诸比丘及大菩萨，天、龙、夜叉、乾闼婆等恭敬围绕，还耆阇崛山为众说法。

尔时，幻师复往佛所，顶礼佛足，右绕三匝，却住一面，而白佛言：“世尊，愿为演说诸菩萨道。勤修行者，速当得至菩提道场。”

佛言：“谛听！善思念之，当为汝说。”

幻师白言：“唯然！世尊，愿乐欲闻。”

佛言：“善男子，有四种法是菩萨道，若能修行，速当得至菩提道场。云何为四？一者、于菩提心永不退失，二者、于诸众生常无弃舍，三者、一切善根求无厌足，四者、护持正法起大精进。

“善男子，菩萨复有四法遍清净行。云何为四？一者、律仪清净，二者、意乐清净，三者、智慧清净，四者、受生清净。

“复有四法，唯菩萨行，非彼二乘之所能入。云何为四？一者、修习禅定而不随生，二者、于甚深义心能简择，三者、于诸众生起大悲心，四者、种种辩才演法无碍。

“复有四法，所行之处。云何为四？一者、乐住闲寂，二者、厌于愦闹，三者、于诸众生起大慈心，四者、能了诸行无有去来。

“复有四法，尊重供养。云何为四？一者、不惜身命，二者、心常欢悦，三者、舍离憍慢，四者、如说修行。

“复有四法，威仪具足：一者、知时，二者、知处，三者、寂静，四者、真实。

“复有四法，能离疑悔。云何为四？一者、于恶作事应预防护，二者、于诸智人当乐亲近，三者、于所闻义常善思惟，四者、不以慈心不举他过。

“复有四法，多闻无厌。云何为四？一者、增长自他正智慧故，二者、于他疑惑能断除故，三者、于佛正法能摄受故，四者、于诸如来赞无尽故。

“复有四法，多闻坚实。云何为四？一者、闻正法已能善解了，二者、闻正法已不作诸恶，三者、闻正法已为他开示，四者、闻正法已回向菩提。

“复有四法，说法利益。云何为四？一者、常受他人香味饮食，二者、恒受衣服种种供养，三者、令魔眷属势力羸弱，四者、诸天护持魔不得便。

“复有四法，令他信乐所说之法。云何为四？一者、心少欲故，二者、常知足故，三者、语柔软故，四者、身顺法故。

“复有四法，能演正法无有希望。云何为四？一者、于生死中恒怀怖畏，二者、不求世间利养亲友，三者、于诸众生常生拥护，四者、于诸圣种而能修习。

“复有四法，知恩报恩。云何为四？一者、劝诸众生趣菩提故，二者、知所作业不失坏故，三者、慈爱众生如己身故，四者、善能修行菩萨事故。

“复有四法，于诸众生为不坏友。云何为四？一者、能被忍辱大甲胄故，二者、福利众生不求报故，三者、于大悲心常不退故，四者、虽多恼害亦不舍故。

“复有四法，于诸善友应当亲近。云何为四？一者、成就善巧方便，二者、成就殊胜意乐，三者、成就菩萨正行，四者、成就劝赞菩提。

“复有四法，于诸恶友应当舍离。云何为四？一者、赞说二乘，二者、令退菩提，三者、增长恶法，四者、损坏诸善。

“复有四法，得值诸佛。云何为四？一者、恒以一心专念佛故，二者、称赞如来诸功德故，三者、所受律仪遍清净故，四者、以胜意乐发弘愿故。

“复有四法，供养诸佛心无懈惓。云何为四？一者、应自庆快我今供养最上福田，二者、由我供养一切众生亦当供养，三者、因供养已于菩提心当得坚固，四者、睹于如来三十二相善根增长。

“复有四法，于诸学处生尊重心。云何为四？一者、超过恶道，二者、得生善趣，三者、尊重如来，四者、圆满诸愿。

“复有四法，所应学处。云何为四？一者、于菩提心常不舍离，二者、于诸众生心行平等，三者、于波罗蜜精进修行，四者、闻无量法不生恐怖。

“复有四法，学处清净。云何为四？一者、不造诸恶，二者、深解空性，三者、不谤诸佛，四者、灭坏诸见。

“复有四法，三昧种姓。云何为四？一者、离愦闹故，二者、乐寂静故，三者、心无乱故，四者、善根增故。

“复有四法，如理之心应当成就。云何为四？一者、所修善法回趣菩提，二者、心常宴寂无有执著，三者、于解脱门常勤修习，四者、曾不求证二乘涅槃。

“复有四法，不如理心应当舍离。云何为四？一者、于诸生死有所怖畏，二者、于所修行不生信受，三者、于秘密教不求胜解，四者、于诸善根而不修习。

“复有四法，正思惟心应善修学。云何为四？一者、菩萨乃至为一众生，于无量劫受生死苦；二者、应先了知一切众生根性差别，而为说法令舍烦恼；三者、应当断一切恶，修一切善，降伏魔军，证于阿耨多罗三藐三菩提；四者、当为三千大千世界无量众生，以一梵音演诸法要。

“复有四法，无怯弱心，魔不能摧。云何为四？一者、观一切法犹如幻化，二者、常与如理正智相应，三者、于一切法无所分别，四者、于一切相无所执著。

“复有四法，思惟于义。云何为四？一者、知一切法从因缘生，二者、知无少法名为起者，三者、知缘生法彼即无起，四者、知法无生亦无灭坏。

“复有四法，不舍众生。云何为四？一者、不舍弘愿，二者、忍于疲苦，三者、不惜身命，四者、恒修四摄。

“复有四法，不应舍离。云何为四？一者、于诸布施而不舍离，二者、成熟众生而不舍离，三者、常自觉察而不舍离，四者、增长他善而不舍离。

“复有四法，常应摄受。云何为四？一者、微少善根亦当修习，二者、增长他善心无懈怠，三者、闻说施戒则能信受，四者、不求一切利养名誉。

“复有四法，入于正行。云何为四？一者、成就通智，二者、住大三昧，三者、修习空性，四者、无所执著。

“复有四法，善巧方便。云何为四？一者、菩萨于诸发心，以菩提心而为上首，乃至烦恼犹令顺趣无上菩提，何况发起诸善心等！二者、观诸众生乃至住于邪见之者皆为法器，三者、了知诸法无有自性，四者、修习解脱于三昧门无执著想。

“复有四法，修大慈心。云何为四？一者、修大慈心救护众生，二者、修大慈心度脱众生，三者、修大慈心觉悟众生，四者、修大慈心为令众生入涅槃故。

“复有四法，修大悲心。云何为四？一者、修大悲心为令众生离诸恶道住善趣故，二者、修大悲心为令众生舍诸恶行习善法故，三者、修大悲心为令众生离于小乘入大乘故，四者、修大悲心为令众生离于生死得涅槃故。

“复有四法，成就神通。云何为四？一者、不惜身命无爱恋故，二者、了一切法如幻化故，三者、于诸众生起尊重故，四者、修奢摩他无散乱故。

“复有四法，得无碍辩。云何为四？一者、随顺于义不随于文，二者、随顺于法不随于人，三者、了达诸法离于文字，四者、依了文字演说无尽。

“复有四法，得陀罗尼。云何为四？一者、于诸多闻无有厌足，二者、于多闻者恭敬供养，三者、以种种名说真实义，四者、随秘密教能正趣入。

“复有四法，能得法忍。云何为四？一者、多修胜解，二者、无有退转，三者、资粮圆满，四者、精勤无倦。

“复有四法，得净辩才。云何为四？一者、于说法人无所违逆，二者、尊重法师恭敬听受，三者、不以多闻而自憍慢，四者、于少闻者不生轻贱。

“复有四法，应当舍离。云何为四？一者、于贪瞋痴应当舍离，二者、于声闻乘应当舍离，三者、于缘觉乘应当舍离，四者、于善法相应当舍离。

“复有四法，入甚深义。云何为四？一者、于有为法深达缘起，二者、于秘密义能正了知，三者、于诸法性深生正解，四者、于一切法了达空义。

“复有四法，令愿圆满。云何为四？一者、尸罗清净，二者、净除恶业，三者、无有谄诳，四者、增长善根。

“复有四法，于诸波罗蜜而得不退转。云何为四？一者、以善巧方便，能于一波罗蜜遍通诸波罗蜜；二者、以善巧方便，随了一众生，遍了一切众生；三者、以善巧方便，证于一法清净，遍证一切诸法清净；四者、以善巧方便了知一佛，遍能了知一切诸佛。何以故？由于法性无差别故。”

佛说如是菩萨四法门时，幻师跋陀罗证无生忍，心怀踊悦，即升虚空，其身去地七多罗量。尔时，世尊熙怡微笑，从其面门放无量光，其光普照诸佛世界，还于如来顶上而没。

尔时，尊者阿难作是念言：“如来应正等觉，现此微笑非无因缘。”即从座起，偏袒右肩，右膝著地，合掌向佛，以偈问曰：

&nbsp;&nbsp;&nbsp;&nbsp;“普闻三界遍知尊，&nbsp;&nbsp;&nbsp;&nbsp;威德智处难思者，

&nbsp;&nbsp;&nbsp;&nbsp;已达菩提功德岸，&nbsp;&nbsp;&nbsp;&nbsp;今现微笑有何缘？

&nbsp;&nbsp;&nbsp;&nbsp;十方五趣诸众生，&nbsp;&nbsp;&nbsp;&nbsp;心行种性上中下，

&nbsp;&nbsp;&nbsp;&nbsp;如来于彼悉能了，&nbsp;&nbsp;&nbsp;&nbsp;今现微笑有何缘？

&nbsp;&nbsp;&nbsp;&nbsp;人天八部诸大众，&nbsp;&nbsp;&nbsp;&nbsp;所出种种妙音声，

&nbsp;&nbsp;&nbsp;&nbsp;比于如来清净音，&nbsp;&nbsp;&nbsp;&nbsp;乃至不及歌罗分。

&nbsp;&nbsp;&nbsp;&nbsp;世尊光明遍十方，&nbsp;&nbsp;&nbsp;&nbsp;普照无量诸佛刹，

&nbsp;&nbsp;&nbsp;&nbsp;日月摩尼梵天光，&nbsp;&nbsp;&nbsp;&nbsp;无有能比如来者。

&nbsp;&nbsp;&nbsp;&nbsp;已了性空甚深法，&nbsp;&nbsp;&nbsp;&nbsp;无我无人及众生，

&nbsp;&nbsp;&nbsp;&nbsp;有无二边皆舍离，&nbsp;&nbsp;&nbsp;&nbsp;善知三际如水月。

&nbsp;&nbsp;&nbsp;&nbsp;今谁趣于最上乘，&nbsp;&nbsp;&nbsp;&nbsp;绍继如来法种性，

&nbsp;&nbsp;&nbsp;&nbsp;生于广大三宝中？&nbsp;&nbsp;&nbsp;&nbsp;微笑因缘愿宣说。

&nbsp;&nbsp;&nbsp;&nbsp;如来所现微笑光，&nbsp;&nbsp;&nbsp;&nbsp;为彼诸乘有差别，

&nbsp;&nbsp;&nbsp;&nbsp;于膝于肩而没者，&nbsp;&nbsp;&nbsp;&nbsp;如斯为彼二乘人。

&nbsp;&nbsp;&nbsp;&nbsp;今者所放无量光，&nbsp;&nbsp;&nbsp;&nbsp;此光入于如来顶，

&nbsp;&nbsp;&nbsp;&nbsp; 天中胜者为何人，&nbsp;&nbsp;&nbsp;&nbsp;于此佛乘当授记？”

尔时，世尊告阿难言：“汝今见是跋陀罗不？”

白言：“已见。”

佛告阿难：“此善男子，过于九万二千劫，于大庄严土善化劫中，当得成佛，号曰神变王如来应正等觉。彼佛国土，人民炽盛，安隐丰乐，地平柔软如兜罗绵，华果诸树次第行列，幢幡宝盖以为庄严，众乐自鸣妙香充遍，所须饮食应念而至，诸所受用资生之具，如忉利天而无有异。彼国常现种种庄严，是故号为大庄严土。于彼国内一切人民，皆住大乘深信坚固。彼神变王如来，寿十千岁，正法住世满百亿年。临涅槃时，授名称菩萨阿耨多罗三藐三菩提记告言：‘汝于来世，次当作佛，号一切最胜如来应正等觉。’”

时，跋陀罗闻于如来如是记已，从空而下，顶礼佛足，而作是言：“我今归命如来应正等觉及法比丘。”如是殷勤无量俱胝数百千遍，复作是言：“如佛世尊，以于真如无有异故，说一切法不异真如，乃至无有差别、无有缺减、无有分别、无生无作。我今归依亦复如是。”

尔时，尊者阿难谓跋陀罗言：“汝若如佛所说真如而归依者，汝今岂于佛法性中有所得耶？”

幻师答言：“我身即是如来法性。所以者何？我及如来无二无别，一切诸法皆真如故。言真如者，则一切法无差别性，一切众生亦复如是。尊者当知，言无二者，无所分别，是为无二。何以故？遍知诸法但有名字是佛智故。”

尊者阿难前白佛言：“奇哉！世尊，此跋陀罗，乃有如是智慧辩才。昔以幻化惑乱世间，今时复以智慧惑乱。”

佛告跋陀罗言：“善男子，汝实尔耶？”

跋陀罗言：“如佛所作惑乱之事，我亦如是惑乱世间。所以者何？谓佛世尊于无我中说有众生及寿命者，此于世间是大惑乱。如于如来证菩提已不见少法是生死往来而说生死往来，如我意者，唯有如来是大惑乱。”

佛言：“善男子，善哉！善哉！如汝所说，诸佛如来于无我中乃至无有生死往来，而随世俗说众生等；亦无少法名为涅槃，然为证得涅槃法故说于涅槃。”

时，跋陀罗闻是说已，前白佛言：“我愿出家作于比丘。”

尔时，世尊告弥勒菩萨摩诃萨言：“汝当与是善男子剃除须发，授具足戒。”弥勒菩萨承佛教旨，即与出家。

受于具戒既出家已，复白佛言：“世尊，此出家者，唯形相耳！非真出家。若诸菩萨真出家者，谓离诸相处于三界成熟众生，方可名为真出家也。”说是语时，五千众生发阿耨多罗三藐三菩提心，皆于诸漏心得解脱。

尔时，阿难白佛言：“世尊，当何名此经？我等云何奉持？”

佛告阿难：“此经名为《授幻师跋陀罗记法门》，亦名《渐证菩提法门》。若有众生于未来世欲见如来及为众生作佛事者，当于此经受持读诵，广为人说。所以者何？是人则为已见如来，亦已为他施作佛事。是故，阿难，若于此经受持读诵流通之者，则为哀愍利乐众生。若欲发趣无上菩提，亦于此经当勤修习。此经能出无上菩提，此经能生无上菩提，是故此经亦复名为《出生菩提》。若有受持此经典者，当知诸佛止住其身，何况于中如理修行！”

时跋陀罗复白佛言：“世尊，此经亦名《发觉善根》。何以故？今于佛所得闻是经，一切善根皆现前故。”

佛说是经已，尊者阿难及跋陀罗，天人大众、阿修罗、乾闼婆等，闻佛所说，皆大欢喜，信受奉行。