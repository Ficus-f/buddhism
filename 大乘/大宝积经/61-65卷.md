## 卷第六十一

### 菩萨见实会第十六序品第一

如是我闻：一时，佛在迦毗罗国尼居陀林，与大比丘众千二百五十人俱，其名曰：优楼毗螺迦葉、伽耶迦葉、那提迦葉、摩诃迦葉、舍利弗、大目揵连。一切皆是大阿罗汉，诸漏已尽，无复烦恼，其心自在，心善解脱，慧善解脱，如大龙象，所作已办，皆弃重担，逮得己利，尽诸有结；于正教中心得善解，于一切法心无所碍，到于彼岸；自得解脱、解脱眷属，自得调伏、调伏眷属，自得寂定、寂定眷属，自得度脱、度脱眷属，已到彼岸、彼岸眷属，已到陆地、陆地眷属，自得安隐、安隐眷属，自得寂灭、寂灭眷属，自破烦恼、破烦恼眷属，自得沙门、沙门眷属，自得息恶、息恶眷属，自婆罗门、婆罗门眷属，自除恶法、除恶法眷属，自了知诸法、了知诸法眷属，自能得度、能度眷属，自具诸德、具诸德眷属，自无烦恼、无烦恼眷属，自离五支、离五支眷属，自得离障、离障眷属，自得静意、静意眷属，自具六通、具六通眷属，自离憎爱解脱、离憎爱解脱眷属，自守护一心、守护一心眷属，自念门具足、念门具足眷属，自依四依、四依眷属，自离种种诸见、离种种诸见眷属，自弃诸希望、弃诸希望眷属，自得尽行、尽行眷属，自得事讫、事讫眷属，自修、自修眷属，自无浊念、无浊念眷属，自断有觉、断有觉眷属，自倚身行、倚身行眷属，自得乐不动、乐不动眷属，自心善解脱、心善解脱眷属，自慧善解脱、慧善解脱眷属，自得贤圣、贤圣眷属，如是等比，得离枝叶除去皮肤，唯有心实坚固而住。

尔时，世尊于其后夜露地而坐，时比丘众四面围绕。尔时，世尊默然而住，观比丘众，告诸比丘：“汝等诸人，访觅一人堪能往化净饭王者。”

尔时，慧命阿若憍陈如，即从坐起，偏袒右肩，右膝著地，合掌向佛，即便作礼，白佛言：“世尊，我当往化净饭王耶？”

佛言：“汝止！憍陈如，汝今具足大师之德，不应往彼。”

时，有慧命婆涩摸及大名耶输陀、优楼毗螺迦葉、摩诃迦葉、舍利弗、大目连等，各白佛言：“世尊，我等堪能往化净饭王也。”

佛告摩诃目连：“汝等且止！汝等皆悉具足大师尊重之法，不应往化。”

尔时，大德摩诃目连，即作是念：“世尊，今者欲令谁往化净饭王耶？”

尔时，目连即入如实三昧；以三昧力庄严其心，即得见佛意之所念，在于慧命迦卢陀夷，欲令往化净饭王耳！譬如重阁楼窗之中，日从东入，光照西壁；如是目连见世尊心，专在迦卢陀夷，欲令化王，亦复如是。

尔时，慧命目连即从定起，往迦卢陀夷所，到已白言：“世尊心念，知汝堪能往化净饭王。迦卢陀夷，汝今应当发大勇猛速往化王。”

目连作是语已，时慧命迦卢陀夷，白目连言：“凡庶难化，何况国王！何以故？刹利种姓灌顶大王，有自在力，难可化故。大目连，譬如聚积众柴，若二、若三乃至千载，如此柴聚经多年岁甚大干燥。于时有人，放火烧之，成大火聚。于意云何？此之火聚，宁为大不？”

目连言：“甚大！”

“若复有人更以无量酥油溉灌，此火增盛不？”

大目连言：“转炽倍盛！”

“于意云何？此火可近不？”

目连言：“难可得近。”

“如是，大目连，刹利种姓灌顶大王，难可教化，不可得近，亦复如是。大目连，譬如狂象之牙可触以不？”

目连言：“不可触也。”

“如是，大目连，灌顶刹利难可教化，亦复如是。”

时，慧命目连复白优陀夷言：“世尊心念，知汝堪能往化净饭王也。”

优陀夷复白目连言：“世尊实垂顾念，谓我堪能往化净饭王耶？”

目连答言：“世尊实诚念汝，谓汝堪能教化父王。”

尔时，世尊自告优陀夷言：“优陀夷，汝可入城教化父王。何以故？唯我与汝堪能教化净饭王耳！优陀夷，我诸声闻弟子之中，汝能教化诸邑聚落最为第一。”

尔时，世尊即以偈颂，告优陀夷言：

&nbsp;&nbsp;&nbsp;&nbsp;“谛听优陀夷，&nbsp;&nbsp;&nbsp;&nbsp;汝能善教导，

&nbsp;&nbsp;&nbsp;&nbsp;必令释种喜，&nbsp;&nbsp;&nbsp;&nbsp;往化最胜王。

&nbsp;&nbsp;&nbsp;&nbsp;王今受悟时，&nbsp;&nbsp;&nbsp;&nbsp;兼利诸天人，

&nbsp;&nbsp;&nbsp;&nbsp;必得到彼岸，&nbsp;&nbsp;&nbsp;&nbsp;汝当速往化。

&nbsp;&nbsp;&nbsp;&nbsp;释种净饭王，&nbsp;&nbsp;&nbsp;&nbsp;今怀恨乱浊，

&nbsp;&nbsp;&nbsp;&nbsp;住念慧不行，&nbsp;&nbsp;&nbsp;&nbsp;犹如坠高崖。

&nbsp;&nbsp;&nbsp;&nbsp;恋惜子高位，&nbsp;&nbsp;&nbsp;&nbsp;慧心尽迷没，

&nbsp;&nbsp;&nbsp;&nbsp;如商失重宝，&nbsp;&nbsp;&nbsp;&nbsp;追念生大苦。

&nbsp;&nbsp;&nbsp;&nbsp;如天坠宫殿，&nbsp;&nbsp;&nbsp;&nbsp;追恋五欲乐，

&nbsp;&nbsp;&nbsp;&nbsp;未知佛正法，&nbsp;&nbsp;&nbsp;&nbsp;悲哀大恼乱。

&nbsp;&nbsp;&nbsp;&nbsp;自念失七宝，&nbsp;&nbsp;&nbsp;&nbsp;及与人四道，

&nbsp;&nbsp;&nbsp;&nbsp;忆此圣王位，&nbsp;&nbsp;&nbsp;&nbsp;口出非法言。

&nbsp;&nbsp;&nbsp;&nbsp;王时悲乱言，&nbsp;&nbsp;&nbsp;&nbsp;不觉己及他，

&nbsp;&nbsp;&nbsp;&nbsp;如夺精魂鬼，&nbsp;&nbsp;&nbsp;&nbsp;执持于人身。

&nbsp;&nbsp;&nbsp;&nbsp;犹在鸡罗山，&nbsp;&nbsp;&nbsp;&nbsp;一切无所见，

&nbsp;&nbsp;&nbsp;&nbsp;如是恼恨障，&nbsp;&nbsp;&nbsp;&nbsp;应见不复睹。

&nbsp;&nbsp;&nbsp;&nbsp;亦如睡眠死，&nbsp;&nbsp;&nbsp;&nbsp;己心不自了，

&nbsp;&nbsp;&nbsp;&nbsp;忧恨迷惑障，&nbsp;&nbsp;&nbsp;&nbsp;王不识自喜。

&nbsp;&nbsp;&nbsp;&nbsp;如妇夫婿亡，&nbsp;&nbsp;&nbsp;&nbsp;悲泪生忧悔，

&nbsp;&nbsp;&nbsp;&nbsp;王今痴恼乱，&nbsp;&nbsp;&nbsp;&nbsp;哀恋生大苦。

&nbsp;&nbsp;&nbsp;&nbsp;汝具巧方便，&nbsp;&nbsp;&nbsp;&nbsp;往化净饭王，

&nbsp;&nbsp;&nbsp;&nbsp;摧倒邪慢憧，&nbsp;&nbsp;&nbsp;&nbsp;当建正法灯。

&nbsp;&nbsp;&nbsp;&nbsp;更无有能化，&nbsp;&nbsp;&nbsp;&nbsp;净饭大王者，

&nbsp;&nbsp;&nbsp;&nbsp;唯汝优陀夷，&nbsp;&nbsp;&nbsp;&nbsp;过去曾同行。

&nbsp;&nbsp;&nbsp;&nbsp;优陀夷当知，&nbsp;&nbsp;&nbsp;&nbsp;曾有大国王，

&nbsp;&nbsp;&nbsp;&nbsp;名曰增长实，&nbsp;&nbsp;&nbsp;&nbsp;声名震十方。

&nbsp;&nbsp;&nbsp;&nbsp;如法作国主，&nbsp;&nbsp;&nbsp;&nbsp;一切皆归化，

&nbsp;&nbsp;&nbsp;&nbsp;能以正法治，&nbsp;&nbsp;&nbsp;&nbsp;王领四天下。

&nbsp;&nbsp;&nbsp;&nbsp;城邑悉满中，&nbsp;&nbsp;&nbsp;&nbsp;华果香园苑，

&nbsp;&nbsp;&nbsp;&nbsp;多诸贤圣众，&nbsp;&nbsp;&nbsp;&nbsp;无有杂恶人。

&nbsp;&nbsp;&nbsp;&nbsp;芳林甚稠密，&nbsp;&nbsp;&nbsp;&nbsp;地净无棘刺，

&nbsp;&nbsp;&nbsp;&nbsp;多饶净妙等，&nbsp;&nbsp;&nbsp;&nbsp;华池庄严好。

&nbsp;&nbsp;&nbsp;&nbsp;人民广殷盛，&nbsp;&nbsp;&nbsp;&nbsp;弃恶常善住，

&nbsp;&nbsp;&nbsp;&nbsp;闭诸恶趣门，&nbsp;&nbsp;&nbsp;&nbsp;必升妙天道。

&nbsp;&nbsp;&nbsp;&nbsp;彼王昔有子，&nbsp;&nbsp;&nbsp;&nbsp;曾广供养佛，

&nbsp;&nbsp;&nbsp;&nbsp;备修诸善根，&nbsp;&nbsp;&nbsp;&nbsp;具足诸功德。

&nbsp;&nbsp;&nbsp;&nbsp;名曰妙坚惠，&nbsp;&nbsp;&nbsp;&nbsp;亿众所供养，

&nbsp;&nbsp;&nbsp;&nbsp;常见色欲过，&nbsp;&nbsp;&nbsp;&nbsp;弃家乐闲静。

&nbsp;&nbsp;&nbsp;&nbsp;父王敕子言：&nbsp;&nbsp;&nbsp;&nbsp;汝可受五欲，

&nbsp;&nbsp;&nbsp;&nbsp;婇女自娱乐，&nbsp;&nbsp;&nbsp;&nbsp;游观宝宫池。

&nbsp;&nbsp;&nbsp;&nbsp;我今为汝办，&nbsp;&nbsp;&nbsp;&nbsp;玩弄无乏少，

&nbsp;&nbsp;&nbsp;&nbsp;云何不爱乐？&nbsp;&nbsp;&nbsp;&nbsp;汝当说其意。

&nbsp;&nbsp;&nbsp;&nbsp;知诸趣善妙，&nbsp;&nbsp;&nbsp;&nbsp;汝爱宝宅中，

&nbsp;&nbsp;&nbsp;&nbsp;女宝常围绕，&nbsp;&nbsp;&nbsp;&nbsp;妙境甚可乐。

&nbsp;&nbsp;&nbsp;&nbsp;诸仙处闲林，&nbsp;&nbsp;&nbsp;&nbsp;犹舍退还家，

&nbsp;&nbsp;&nbsp;&nbsp;受诸色欲乐，&nbsp;&nbsp;&nbsp;&nbsp;况汝无乏少！

&nbsp;&nbsp;&nbsp;&nbsp;婇女众围绕，&nbsp;&nbsp;&nbsp;&nbsp;王臣皆随从，

&nbsp;&nbsp;&nbsp;&nbsp;台馆若天宫，&nbsp;&nbsp;&nbsp;&nbsp;应受五欲乐。

&nbsp;&nbsp;&nbsp;&nbsp;诸女甚端正，&nbsp;&nbsp;&nbsp;&nbsp;美丽若天人，

&nbsp;&nbsp;&nbsp;&nbsp;善奏歌舞乐，&nbsp;&nbsp;&nbsp;&nbsp;可以自娱意。

&nbsp;&nbsp;&nbsp;&nbsp;目如优波叶，&nbsp;&nbsp;&nbsp;&nbsp;唇赤若含丹，

&nbsp;&nbsp;&nbsp;&nbsp;面满广黛眉，&nbsp;&nbsp;&nbsp;&nbsp;平额姝咽颈。

&nbsp;&nbsp;&nbsp;&nbsp;膺平缺骨满，&nbsp;&nbsp;&nbsp;&nbsp;臂如象王鼻，

&nbsp;&nbsp;&nbsp;&nbsp;掌如莲华色，&nbsp;&nbsp;&nbsp;&nbsp;指圆[月+庸]纤好。

&nbsp;&nbsp;&nbsp;&nbsp;舌薄广红赤，&nbsp;&nbsp;&nbsp;&nbsp;美言若甘露，

&nbsp;&nbsp;&nbsp;&nbsp;齿素利齐密，&nbsp;&nbsp;&nbsp;&nbsp;珠璎宝衣服。

&nbsp;&nbsp;&nbsp;&nbsp;脐深腹不现，&nbsp;&nbsp;&nbsp;&nbsp;脊如金刚杵，

&nbsp;&nbsp;&nbsp;&nbsp;髀股佣圆直，&nbsp;&nbsp;&nbsp;&nbsp;伊尼鹿王[跳-兆+專]。

&nbsp;&nbsp;&nbsp;&nbsp;行步如鹅王，&nbsp;&nbsp;&nbsp;&nbsp;皆各瞻视汝，

&nbsp;&nbsp;&nbsp;&nbsp;盛年甚可爱，&nbsp;&nbsp;&nbsp;&nbsp;堪能存后嗣。

&nbsp;&nbsp;&nbsp;&nbsp;汝及众丽人，&nbsp;&nbsp;&nbsp;&nbsp;犹如春华开，

&nbsp;&nbsp;&nbsp;&nbsp;盛年色未退，&nbsp;&nbsp;&nbsp;&nbsp;应当速受乐。

&nbsp;&nbsp;&nbsp;&nbsp;坚慧白父王：&nbsp;&nbsp;&nbsp;&nbsp;王言非正理，

&nbsp;&nbsp;&nbsp;&nbsp;若有如法语，&nbsp;&nbsp;&nbsp;&nbsp;所敕不敢违。

&nbsp;&nbsp;&nbsp;&nbsp;王听我今说，&nbsp;&nbsp;&nbsp;&nbsp;乐善真实语，

&nbsp;&nbsp;&nbsp;&nbsp;乃至于梦中，&nbsp;&nbsp;&nbsp;&nbsp;不起淫欲想。

&nbsp;&nbsp;&nbsp;&nbsp;父王今此言，&nbsp;&nbsp;&nbsp;&nbsp;智者所不许，

&nbsp;&nbsp;&nbsp;&nbsp;愚者乐此事，&nbsp;&nbsp;&nbsp;&nbsp;明人常所厌。

&nbsp;&nbsp;&nbsp;&nbsp;何故明目人，&nbsp;&nbsp;&nbsp;&nbsp;而羡盲瞽导？

&nbsp;&nbsp;&nbsp;&nbsp;岂有岸上人，&nbsp;&nbsp;&nbsp;&nbsp;反乐沉溺者？

&nbsp;&nbsp;&nbsp;&nbsp;何有解脱人，&nbsp;&nbsp;&nbsp;&nbsp;而复乐牢狱？

&nbsp;&nbsp;&nbsp;&nbsp;岂有安乐人，&nbsp;&nbsp;&nbsp;&nbsp;钦羡众苦者？

&nbsp;&nbsp;&nbsp;&nbsp;我意观父王，&nbsp;&nbsp;&nbsp;&nbsp;如盲溺狱者，

&nbsp;&nbsp;&nbsp;&nbsp;如梦受五欲，&nbsp;&nbsp;&nbsp;&nbsp;复为欲所溺。

&nbsp;&nbsp;&nbsp;&nbsp;父王如盲冥，&nbsp;&nbsp;&nbsp;&nbsp;我目见殊胜；

&nbsp;&nbsp;&nbsp;&nbsp;王为欲所漂，&nbsp;&nbsp;&nbsp;&nbsp;我今甚厌贱。

&nbsp;&nbsp;&nbsp;&nbsp;欲如毒药器，&nbsp;&nbsp;&nbsp;&nbsp;亦如毒蛇头，

&nbsp;&nbsp;&nbsp;&nbsp;如利刀剑槊，&nbsp;&nbsp;&nbsp;&nbsp;亦如大猛火。

&nbsp;&nbsp;&nbsp;&nbsp;王臣劝化时，&nbsp;&nbsp;&nbsp;&nbsp;坚慧悉不许，

&nbsp;&nbsp;&nbsp;&nbsp;捐亲及国土，&nbsp;&nbsp;&nbsp;&nbsp;弃欲而出家。

&nbsp;&nbsp;&nbsp;&nbsp;如蛇脱故皮，&nbsp;&nbsp;&nbsp;&nbsp;亦如弃涕唾，

&nbsp;&nbsp;&nbsp;&nbsp;远离于过恶，&nbsp;&nbsp;&nbsp;&nbsp;绝望永出家。

&nbsp;&nbsp;&nbsp;&nbsp;坚慧舍俗时，&nbsp;&nbsp;&nbsp;&nbsp;臣子随出家，

&nbsp;&nbsp;&nbsp;&nbsp;其人名月施，&nbsp;&nbsp;&nbsp;&nbsp;弃欲随坚慧。

&nbsp;&nbsp;&nbsp;&nbsp;童子出家已，&nbsp;&nbsp;&nbsp;&nbsp;并及大臣子，

&nbsp;&nbsp;&nbsp;&nbsp;成就四梵住，&nbsp;&nbsp;&nbsp;&nbsp;具足五神通。

&nbsp;&nbsp;&nbsp;&nbsp;深见五尘过，&nbsp;&nbsp;&nbsp;&nbsp;超绝于欲界，

&nbsp;&nbsp;&nbsp;&nbsp;转正妙法轮，&nbsp;&nbsp;&nbsp;&nbsp;直生梵天上。

&nbsp;&nbsp;&nbsp;&nbsp;童子出家已，&nbsp;&nbsp;&nbsp;&nbsp;父王起嫌恨，

&nbsp;&nbsp;&nbsp;&nbsp;月施诣王所，&nbsp;&nbsp;&nbsp;&nbsp;善化令王喜。

&nbsp;&nbsp;&nbsp;&nbsp;优陀夷当知，&nbsp;&nbsp;&nbsp;&nbsp;昔时坚慧者，

&nbsp;&nbsp;&nbsp;&nbsp;远离于五欲，&nbsp;&nbsp;&nbsp;&nbsp;今即我身是。

&nbsp;&nbsp;&nbsp;&nbsp;优陀夷当知，&nbsp;&nbsp;&nbsp;&nbsp;彼时增实王，

&nbsp;&nbsp;&nbsp;&nbsp;岂为异人乎？&nbsp;&nbsp;&nbsp;&nbsp;净饭王是也。

&nbsp;&nbsp;&nbsp;&nbsp;优陀夷当知，&nbsp;&nbsp;&nbsp;&nbsp;随我出家者，

&nbsp;&nbsp;&nbsp;&nbsp;月施汝身是，&nbsp;&nbsp;&nbsp;&nbsp;亦曾化增实。

&nbsp;&nbsp;&nbsp;&nbsp;是故优陀夷，&nbsp;&nbsp;&nbsp;&nbsp;今应化父王，

&nbsp;&nbsp;&nbsp;&nbsp;  必有大利益，&nbsp;&nbsp;&nbsp;&nbsp;昔曾教化故。”

尔时，慧命优陀夷受佛教已，默然许可。时，优陀夷过夜晓已至于食时，著衣持钵入迦毗城。时，有释种一千余人，集在王门皆有所须。时，净饭王闻佛如来到迦毗城在尼居林，起嫌恨意：“此儿出家，退我种族富贵大乐。如其在家，应绍金轮王四天下，如法统领，民无逆命，七宝具足。其七者何？一曰、轮宝，二曰、象宝，三曰、马宝，四曰、摩尼宝，五称、女宝，六曰、主藏臣宝，七称、导师宝。具足千子，勇健难当，颜容美妙，能摧强敌，护四天下，不以刀杖料理国土，如法治正自然泰平。我得轮王自在快乐，彼应尊重供养于我；以儿出家故，所应得者悉皆坠落。”作是念已，敕诸释种：“一切不得至我儿所敬信听法。若有犯者，当斩其首。”

时，有释种名曰喜面，不在众中，不闻王教，见优陀夷即往其所，稽首白言：“善来尊者，得平安耶？世尊安乐，少病少恼，起居轻利，在路不疲，供馔不乏也？”

时，优陀夷报喜面言：“如来安乐，少病少恼，起居轻利，在路不疲，饮食无乏。”

时，有释种名曰善觉，见喜面共优陀夷在屏处语，亦诣其所，白言：“大德，自远而来，比康吉耶？世尊起居安乐，少病少恼，在路不疲，供馔无乏耶？”

优陀夷答言：“如来圣御安乐，在路不疲，无所乏少。”

尔时，复有二释种，一名无忧，二名离忧，见喜面、善觉共优陀夷在于屏处，亦复弃众往诣其所，白优陀夷言：“善来至此，气力好耶？世尊起居安乐耶？远涉途路得无疲耶？”

优陀夷报言：“如来圣御安乐，涉路不疲。”

时，二释种重白言：“如来途路，何故无乏也？”

优陀夷报言：“以四天王及天帝释、诸梵天王常来供养，故无所乏。”

时，诸释种俱白优陀夷言：“我等今欲诣佛至世尊所供养听法，恐不获遂。何以故？净饭大王向有敕旨敕诸释种：悉皆不听至佛所供养听法，如有犯者，当斩其首。虑王宪故，不得礼拜供养听受正法。”

时，优陀夷闻此语已，知其父王有大怨恨：“我今作何方便至王所也？”作是念已：“我当举高七多罗树，于虚空中结跏趺坐至于王所。”

尔时，慧命优陀夷，即入如实三昧，以其三昧庄严其心；复以神力，举高七多罗树，于虚空中跏趺而坐，飞空往诣净饭王所。

时，王遥见优陀夷，以神通力于虚空中跏趺而来，从座而起，合掌恭敬，向优陀夷而说偈言：

&nbsp;&nbsp;&nbsp;&nbsp;“染服大师从何来？&nbsp;&nbsp;&nbsp;&nbsp;成就威仪难见者，

&nbsp;&nbsp;&nbsp;&nbsp;若有所须愿速说，&nbsp;&nbsp;&nbsp;&nbsp;我今诚心必奉给。”

尔时，慧命优陀夷，以偈答曰：

&nbsp;&nbsp;&nbsp;&nbsp;“我是大王子之子，&nbsp;&nbsp;&nbsp;&nbsp;大王即是我祖父，

&nbsp;&nbsp;&nbsp;&nbsp;我为如来行乞食，&nbsp;&nbsp;&nbsp;&nbsp;得食奉送大善逝。

&nbsp;&nbsp;&nbsp;&nbsp;大王今日获善利，&nbsp;&nbsp;&nbsp;&nbsp;王儿人天最尊上，

&nbsp;&nbsp;&nbsp;&nbsp;威德光明照十方，&nbsp;&nbsp;&nbsp;&nbsp;犹如秋月日中时。

&nbsp;&nbsp;&nbsp;&nbsp;如日处空离云雾，&nbsp;&nbsp;&nbsp;&nbsp;光明晃曜普皆照，

&nbsp;&nbsp;&nbsp;&nbsp;如是最胜王圣子，&nbsp;&nbsp;&nbsp;&nbsp;威德光显闻十方。

&nbsp;&nbsp;&nbsp;&nbsp;犹如秋日初出时，&nbsp;&nbsp;&nbsp;&nbsp;蔽诸萤火光普照，

&nbsp;&nbsp;&nbsp;&nbsp;如是最胜王圣子，&nbsp;&nbsp;&nbsp;&nbsp;伏诸外道独显曜。

&nbsp;&nbsp;&nbsp;&nbsp;犹如日中盛隆炽，&nbsp;&nbsp;&nbsp;&nbsp;凌于星辰故不现，

&nbsp;&nbsp;&nbsp;&nbsp;如是最胜王圣子，&nbsp;&nbsp;&nbsp;&nbsp;降伏外道自光显。

&nbsp;&nbsp;&nbsp;&nbsp;犹如日中凌月明，&nbsp;&nbsp;&nbsp;&nbsp;令月失光明不现，

&nbsp;&nbsp;&nbsp;&nbsp;是王圣子伏外道，&nbsp;&nbsp;&nbsp;&nbsp;如日盛明月隐照。

&nbsp;&nbsp;&nbsp;&nbsp;如禽兽闻师子吼，&nbsp;&nbsp;&nbsp;&nbsp;水陆空行散还穴，

&nbsp;&nbsp;&nbsp;&nbsp;惊奔逃走迷诸方，&nbsp;&nbsp;&nbsp;&nbsp;以师子声难忍故。

&nbsp;&nbsp;&nbsp;&nbsp;大圣如来震吼时，&nbsp;&nbsp;&nbsp;&nbsp;邪外道闻无我声，

&nbsp;&nbsp;&nbsp;&nbsp;假使无知至有顶，&nbsp;&nbsp;&nbsp;&nbsp;闻此无我皆悉怖。

&nbsp;&nbsp;&nbsp;&nbsp;盲冥愚痴人天中，&nbsp;&nbsp;&nbsp;&nbsp;有目如来示明炬，

&nbsp;&nbsp;&nbsp;&nbsp;为作明灯除愚闇，&nbsp;&nbsp;&nbsp;&nbsp;兴举无上智光轮。

&nbsp;&nbsp;&nbsp;&nbsp;显示邪正等不等，&nbsp;&nbsp;&nbsp;&nbsp;教导世间道非道，

&nbsp;&nbsp;&nbsp;&nbsp;为失路者示其路，&nbsp;&nbsp;&nbsp;&nbsp;拔欲淤泥置岸上。

&nbsp;&nbsp;&nbsp;&nbsp;如兴云荫覆枯池，&nbsp;&nbsp;&nbsp;&nbsp;注雨充足原隰满，

&nbsp;&nbsp;&nbsp;&nbsp;如是大王仙圣子，&nbsp;&nbsp;&nbsp;&nbsp;兴建法雨润人天。

&nbsp;&nbsp;&nbsp;&nbsp;如水沾地及山川，&nbsp;&nbsp;&nbsp;&nbsp;并诸百卉丛林树，

&nbsp;&nbsp;&nbsp;&nbsp;药草条茎及枝蔓，&nbsp;&nbsp;&nbsp;&nbsp;诸华蓊蔚遍山好。

&nbsp;&nbsp;&nbsp;&nbsp;如是十力四无畏，&nbsp;&nbsp;&nbsp;&nbsp;具足十八不共树，

&nbsp;&nbsp;&nbsp;&nbsp;一切智果华庄严，&nbsp;&nbsp;&nbsp;&nbsp;王仙圣子微妙身。

&nbsp;&nbsp;&nbsp;&nbsp;如须弥山处大海，&nbsp;&nbsp;&nbsp;&nbsp;严好不动天乐居，

&nbsp;&nbsp;&nbsp;&nbsp;如斯善逝大王子，&nbsp;&nbsp;&nbsp;&nbsp;沙门海中最第一。

&nbsp;&nbsp;&nbsp;&nbsp;忉利天主舍脂夫，&nbsp;&nbsp;&nbsp;&nbsp;于天众中奇特妙，

&nbsp;&nbsp;&nbsp;&nbsp;如斯世尊大王子，&nbsp;&nbsp;&nbsp;&nbsp;沙门众中最殊妙。

&nbsp;&nbsp;&nbsp;&nbsp;吼说秘奥甚深法，&nbsp;&nbsp;&nbsp;&nbsp;以悲鬘电遍一切，

&nbsp;&nbsp;&nbsp;&nbsp;如来龙王降法雨，&nbsp;&nbsp;&nbsp;&nbsp;念处池水细注下。

&nbsp;&nbsp;&nbsp;&nbsp;持戒威德如日轮，&nbsp;&nbsp;&nbsp;&nbsp;以三昧力除恼闇，

&nbsp;&nbsp;&nbsp;&nbsp;智慧光灭烦恼爱，&nbsp;&nbsp;&nbsp;&nbsp;大牟尼日照世间。

&nbsp;&nbsp;&nbsp;&nbsp;具足念处摩尼宝，&nbsp;&nbsp;&nbsp;&nbsp;戒定船筏渡彼岸，

&nbsp;&nbsp;&nbsp;&nbsp;觉支宝矿禅浩满，&nbsp;&nbsp;&nbsp;&nbsp;复求毕叉入佛海。

&nbsp;&nbsp;&nbsp;&nbsp;清净戒根坚难动，&nbsp;&nbsp;&nbsp;&nbsp;三昧树叶念处枝，

&nbsp;&nbsp;&nbsp;&nbsp;七觉华空坚树身，&nbsp;&nbsp;&nbsp;&nbsp;无我坚固成佛树。

&nbsp;&nbsp;&nbsp;&nbsp;戒林中行大力者，&nbsp;&nbsp;&nbsp;&nbsp;三昧调伏德山依，

&nbsp;&nbsp;&nbsp;&nbsp;三解脱门为境界，&nbsp;&nbsp;&nbsp;&nbsp;佛十力牙是王子。

&nbsp;&nbsp;&nbsp;&nbsp;正见无著牟尼尊，&nbsp;&nbsp;&nbsp;&nbsp;能降强敌胜牛王，

&nbsp;&nbsp;&nbsp;&nbsp;恐怖种种诸外道，&nbsp;&nbsp;&nbsp;&nbsp;是大王子无畏吼。

&nbsp;&nbsp;&nbsp;&nbsp;尸罗德藏妙庄严，&nbsp;&nbsp;&nbsp;&nbsp;禅定寂灭无量衣，

&nbsp;&nbsp;&nbsp;&nbsp;具智牟尼解脱境，&nbsp;&nbsp;&nbsp;&nbsp;能施财物如长者。

&nbsp;&nbsp;&nbsp;&nbsp;远离诸恶集诸善，&nbsp;&nbsp;&nbsp;&nbsp;灭诸烦恼善慧根，

&nbsp;&nbsp;&nbsp;&nbsp;慧施天人修罗等，&nbsp;&nbsp;&nbsp;&nbsp;光明晃曜王圣子。

&nbsp;&nbsp;&nbsp;&nbsp;戒云空慧以为电，&nbsp;&nbsp;&nbsp;&nbsp;八支细雨能润泽，

&nbsp;&nbsp;&nbsp;&nbsp;牟尼能与胜苗子，&nbsp;&nbsp;&nbsp;&nbsp;王子犹如大龙雨。”

尔时，净饭王以偈问曰：

&nbsp;&nbsp;&nbsp;&nbsp;“胜士得来安乐耶？ &nbsp;&nbsp;&nbsp;&nbsp;至于饮食无乏少，

&nbsp;&nbsp;&nbsp;&nbsp;身无疲劳床卧具，&nbsp;&nbsp;&nbsp;&nbsp;如华在岸不蔫萎？”

尔时，优陀夷以偈答曰：

&nbsp;&nbsp;&nbsp;&nbsp;“禅定境界具神力，&nbsp;&nbsp;&nbsp;&nbsp;身心安乐遍充满，

&nbsp;&nbsp;&nbsp;&nbsp;牟尼神虑依寂止，&nbsp;&nbsp;&nbsp;&nbsp;犹如金莲不枯燥。”

尔时，净饭王以偈问曰：

&nbsp;&nbsp;&nbsp;&nbsp;“昔以旌鼓自惊悟，&nbsp;&nbsp;&nbsp;&nbsp;美音筝笛及箫瑟，

&nbsp;&nbsp;&nbsp;&nbsp;妙好伎女以自娱，&nbsp;&nbsp;&nbsp;&nbsp;今独林中不苦耶？”

尔时，优陀夷以偈对曰：

&nbsp;&nbsp;&nbsp;&nbsp;“禅定寂定为境界，&nbsp;&nbsp;&nbsp;&nbsp;巧能修学三昧乐，

&nbsp;&nbsp;&nbsp;&nbsp;行住坐卧依诸善，&nbsp;&nbsp;&nbsp;&nbsp;心常喜乐无苦恼。”

尔时，净饭王以偈问曰：

&nbsp;&nbsp;&nbsp;&nbsp;“无价宝床常安卧，&nbsp;&nbsp;&nbsp;&nbsp;眠时美女众在侧，

&nbsp;&nbsp;&nbsp;&nbsp;周围广设明灯树，&nbsp;&nbsp;&nbsp;&nbsp;如何闇卧不悒戚？”

尔时，优陀夷以偈答曰：

&nbsp;&nbsp;&nbsp;&nbsp;“牟尼眠时卧圣床，&nbsp;&nbsp;&nbsp;&nbsp;慈为毡褥悲乐枕，

&nbsp;&nbsp;&nbsp;&nbsp;佛住喜心常怡悦，&nbsp;&nbsp;&nbsp;&nbsp;舍三有趣不悒戚。”

尔时，净饭王以偈问曰：

&nbsp;&nbsp;&nbsp;&nbsp;“诸健释种常围绕，&nbsp;&nbsp;&nbsp;&nbsp;博达多闻以为伴，

&nbsp;&nbsp;&nbsp;&nbsp;殿舍天宫中长养，&nbsp;&nbsp;&nbsp;&nbsp;如何今日乐林间？”

尔时，优陀夷以偈对曰：

&nbsp;&nbsp;&nbsp;&nbsp;“如法生子恒现前，&nbsp;&nbsp;&nbsp;&nbsp;同修寂止在其侧，

&nbsp;&nbsp;&nbsp;&nbsp;心好闲林修诸定，&nbsp;&nbsp;&nbsp;&nbsp;离畏导师乐山林？”

尔时，净饭王以偈问曰：

&nbsp;&nbsp;&nbsp;&nbsp;“童子昔日在宫时，&nbsp;&nbsp;&nbsp;&nbsp;以天浴池而澡沐，

&nbsp;&nbsp;&nbsp;&nbsp;亦用香泽涂其身，&nbsp;&nbsp;&nbsp;&nbsp;今在林中谁为洗？”

尔时，优陀夷以偈对曰：

&nbsp;&nbsp;&nbsp;&nbsp;“诸法池水戒善岸，&nbsp;&nbsp;&nbsp;&nbsp;牟尼自浴并浴他，

&nbsp;&nbsp;&nbsp;&nbsp;己及诸子浮不湿，&nbsp;&nbsp;&nbsp;&nbsp;自度以讫及群生。”

尔时，净饭王以偈问曰：

&nbsp;&nbsp;&nbsp;&nbsp;“昔种种香常熏体，&nbsp;&nbsp;&nbsp;&nbsp;金线真珠以严身，

&nbsp;&nbsp;&nbsp;&nbsp;常著天子妙衣服，&nbsp;&nbsp;&nbsp;&nbsp;今在林间用何饰？”

尔时，优陀夷以偈对曰：

&nbsp;&nbsp;&nbsp;&nbsp;“功德鬘严戒香熏，&nbsp;&nbsp;&nbsp;&nbsp;禅定璎珞惭愧衣，

&nbsp;&nbsp;&nbsp;&nbsp;通明解脱自庄严，&nbsp;&nbsp;&nbsp;&nbsp;光明威德曜林中。”

尔时，净饭王以偈问曰：

&nbsp;&nbsp;&nbsp;&nbsp;“昔以刀剑弓箭矛，&nbsp;&nbsp;&nbsp;&nbsp;健士执持常防卫，

&nbsp;&nbsp;&nbsp;&nbsp;亦用宝盖恒覆荫，&nbsp;&nbsp;&nbsp;&nbsp;今独林中谁守护？”

尔时，优陀夷以偈对曰：

&nbsp;&nbsp;&nbsp;&nbsp;“慈悲忍辱自防卫，&nbsp;&nbsp;&nbsp;&nbsp;声闻弟子眷属力，

&nbsp;&nbsp;&nbsp;&nbsp;以功德法定无怖，&nbsp;&nbsp;&nbsp;&nbsp;十力雄猛四无畏。”

尔时，净饭大王以偈赞曰：

&nbsp;&nbsp;&nbsp;&nbsp;“善哉善说我子德，&nbsp;&nbsp;&nbsp;&nbsp;久修善法不退转，

&nbsp;&nbsp;&nbsp;&nbsp;汝进食讫将饭去，&nbsp;&nbsp;&nbsp;&nbsp;我亦往诣牟尼王。”

尔时，优陀夷复白王言：“大王，婆伽婆是大众师，善御群生；是大仙人，能善安住沙门众中；沙门中王，光明普照。譬如十五日夜，净月圆满，众星围绕，光明甚盛照耀一切；世尊亦尔，在沙门众中光明照耀，亦复如是。譬如秋日，在于空中无诸云翳；彼婆伽婆亦复如是，在大众中光明照耀，亦复如是。譬如帝释，天中之王坐善法堂，诸天之中光明显赫；彼婆伽婆在于众中，光明晃曜，亦复如是。譬如须夜摩天王、兜率陀天王、化乐天王、他化自在天王，在天众中光明显耀，威德独尊；彼婆伽婆于沙门众中，威德显赫亦复如是。犹如娑婆世界主大梵天王，与百亿梵众之所围绕，光明晃耀，威德独尊；彼婆伽婆在沙门众中，光明显赫，威德尊胜，亦复如是。”

尔时，净饭王闻说婆伽婆道德已，心作是念：“此乃世尊声闻弟子，犹有如是大神通、大威力、大功德，何况如来！”复念太子本生之时，大地六种十八相动，动、遍动、等遍动，踊、遍踊、等遍踊，吼、遍吼、等遍吼，震、遍震、等遍震，起、遍起、等遍起，觉、遍觉、等遍觉；放大光明，无人扶持行于七步；空中二道流水注下洗浴其身；自然而有真金圣座，于虚空中化成天盖，诸天礼拜；乃至未出家时，不为五欲之所迷惑；凡有所作，决定不退，随说能作；一切时中坚固大力，不作妄语，不违信行，本作是言：“我成阿耨多罗三藐三菩提，自度己讫，复当度王。”

时，王念佛为菩萨时本誓愿故，说是偈言：

&nbsp;&nbsp;&nbsp;&nbsp;“若有初生已，&nbsp;&nbsp;&nbsp;&nbsp;明智言不虚，

&nbsp;&nbsp;&nbsp;&nbsp;所说事不异，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;若有初生时，&nbsp;&nbsp;&nbsp;&nbsp;世亲说无等，

&nbsp;&nbsp;&nbsp;&nbsp;必作天人尊，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;若有不能惜，&nbsp;&nbsp;&nbsp;&nbsp;宝聚如雪山，

&nbsp;&nbsp;&nbsp;&nbsp;离于贪吝者，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;若能于梦中，&nbsp;&nbsp;&nbsp;&nbsp;不作虚妄语，

&nbsp;&nbsp;&nbsp;&nbsp;如说如修行，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;如刀剑之语，&nbsp;&nbsp;&nbsp;&nbsp;不能恼令瞋，

&nbsp;&nbsp;&nbsp;&nbsp;离于忿怒事，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;无有能欺者，&nbsp;&nbsp;&nbsp;&nbsp;贪瞋亦不染，

&nbsp;&nbsp;&nbsp;&nbsp;具足智慧王，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;一切妙五欲，&nbsp;&nbsp;&nbsp;&nbsp;及以种种报，

&nbsp;&nbsp;&nbsp;&nbsp;无有能系缚，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;种种希有事，&nbsp;&nbsp;&nbsp;&nbsp;及以众妙物，

&nbsp;&nbsp;&nbsp;&nbsp;无有能怖畏，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;以诸美妙言，&nbsp;&nbsp;&nbsp;&nbsp;明人善巧说，

&nbsp;&nbsp;&nbsp;&nbsp;无有能惑缚，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;以诸顺义语，&nbsp;&nbsp;&nbsp;&nbsp;诸欲决定句，

&nbsp;&nbsp;&nbsp;&nbsp;于此不能缚，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;以诸军驾力，&nbsp;&nbsp;&nbsp;&nbsp;及以种种护，

&nbsp;&nbsp;&nbsp;&nbsp;能出于妙城，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;弃舍妙欲乐，&nbsp;&nbsp;&nbsp;&nbsp;为求甘露行，

&nbsp;&nbsp;&nbsp;&nbsp;希望于菩提，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;六年修苦行，&nbsp;&nbsp;&nbsp;&nbsp;勇猛无能当，

&nbsp;&nbsp;&nbsp;&nbsp;求于胜菩提，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;六年粗少食，&nbsp;&nbsp;&nbsp;&nbsp;求于胜菩提，

&nbsp;&nbsp;&nbsp;&nbsp;利安诸世间，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;六年为魔扰，&nbsp;&nbsp;&nbsp;&nbsp;相续求短缺，

&nbsp;&nbsp;&nbsp;&nbsp;不能得其便，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;远离五欲过，&nbsp;&nbsp;&nbsp;&nbsp;不求于他物，

&nbsp;&nbsp;&nbsp;&nbsp;常利益世间，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;不从他闻法，&nbsp;&nbsp;&nbsp;&nbsp;自然成菩提，

&nbsp;&nbsp;&nbsp;&nbsp;寂定难可觉，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;梵天自劝请，&nbsp;&nbsp;&nbsp;&nbsp;勤求佛世尊，

&nbsp;&nbsp;&nbsp;&nbsp;如请而演说，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;哀怜愍我故，&nbsp;&nbsp;&nbsp;&nbsp;来到尼俱园，

&nbsp;&nbsp;&nbsp;&nbsp;为度诸释种，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;如来自度已，&nbsp;&nbsp;&nbsp;&nbsp;度我于有海，

&nbsp;&nbsp;&nbsp;&nbsp;忆念本誓愿，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;今正得利时，&nbsp;&nbsp;&nbsp;&nbsp;知佛一切智，

&nbsp;&nbsp;&nbsp;&nbsp;为怜愍我故，&nbsp;&nbsp;&nbsp;&nbsp;智者谁不信？

&nbsp;&nbsp;&nbsp;&nbsp;我今当往诣，&nbsp;&nbsp;&nbsp;&nbsp;见人导师身，

&nbsp;&nbsp;&nbsp;&nbsp;作是思念时，&nbsp;&nbsp;&nbsp;&nbsp;自省是人王。”

尔时，净饭王久思量已，白慧命优陀夷言：“比丘，汝今至此，更何所须？”时，优陀夷以偈答言：

&nbsp;&nbsp;&nbsp;&nbsp;“本为利益大王故，&nbsp;&nbsp;&nbsp;&nbsp;我今乘通来至此。

&nbsp;&nbsp;&nbsp;&nbsp;若于十力起一信，&nbsp;&nbsp;&nbsp;&nbsp;男女皆得趣善道，

&nbsp;&nbsp;&nbsp;&nbsp;十力功德无边际，&nbsp;&nbsp;&nbsp;&nbsp;大仙为诸释种来。

&nbsp;&nbsp;&nbsp;&nbsp;欣欣之事今方至，&nbsp;&nbsp;&nbsp;&nbsp;人主应当发信心，

&nbsp;&nbsp;&nbsp;&nbsp;大王名称必增长，&nbsp;&nbsp;&nbsp;&nbsp;遍满三千大千界。

&nbsp;&nbsp;&nbsp;&nbsp;汝子既是人王藏，&nbsp;&nbsp;&nbsp;&nbsp;具足十力慈悲心，

&nbsp;&nbsp;&nbsp;&nbsp;游行十方心无碍，&nbsp;&nbsp;&nbsp;&nbsp;如华在水不染著。

&nbsp;&nbsp;&nbsp;&nbsp;自度四流诸有已，&nbsp;&nbsp;&nbsp;&nbsp;亦度人天四瀑河，

&nbsp;&nbsp;&nbsp;&nbsp;安置无畏洲岸上，&nbsp;&nbsp;&nbsp;&nbsp;大王应当信导师。

&nbsp;&nbsp;&nbsp;&nbsp;拔去四流三毒箭，&nbsp;&nbsp;&nbsp;&nbsp;亦降群生胜医师，

&nbsp;&nbsp;&nbsp;&nbsp;于众医中最尊上，&nbsp;&nbsp;&nbsp;&nbsp;大王应当深敬信。

&nbsp;&nbsp;&nbsp;&nbsp;亦能降伏诸军众，&nbsp;&nbsp;&nbsp;&nbsp;魔王眷属恶亲党，

&nbsp;&nbsp;&nbsp;&nbsp;证于寂灭妙菩提，&nbsp;&nbsp;&nbsp;&nbsp;大王应当深敬信。

&nbsp;&nbsp;&nbsp;&nbsp;诸人天王咸劝请，&nbsp;&nbsp;&nbsp;&nbsp;为度众生说妙法，

&nbsp;&nbsp;&nbsp;&nbsp;敷演无上甘露药，&nbsp;&nbsp;&nbsp;&nbsp;人中牛王应当信。

&nbsp;&nbsp;&nbsp;&nbsp;隐蔽一切外道众，&nbsp;&nbsp;&nbsp;&nbsp;转过称量妙法轮，

&nbsp;&nbsp;&nbsp;&nbsp;化度无量亿众生，&nbsp;&nbsp;&nbsp;&nbsp;大雄人王应当信。

&nbsp;&nbsp;&nbsp;&nbsp;无明厚覆黑暗中，&nbsp;&nbsp;&nbsp;&nbsp;自眼清净复净他，

&nbsp;&nbsp;&nbsp;&nbsp;说法能除诸盲翳，&nbsp;&nbsp;&nbsp;&nbsp;大雄人王应当信。

&nbsp;&nbsp;&nbsp;&nbsp;老病死畏逼迫者，&nbsp;&nbsp;&nbsp;&nbsp;说除老病不死法，

&nbsp;&nbsp;&nbsp;&nbsp;令世间众升善趣，&nbsp;&nbsp;&nbsp;&nbsp;大雄人王应当信。

&nbsp;&nbsp;&nbsp;&nbsp;三火所烧世间众，&nbsp;&nbsp;&nbsp;&nbsp;如地洞燃以水灭，

&nbsp;&nbsp;&nbsp;&nbsp;说于八正圣为人，&nbsp;&nbsp;&nbsp;&nbsp;大雄牛王应当信。

&nbsp;&nbsp;&nbsp;&nbsp;除断三秽吐诸恶，&nbsp;&nbsp;&nbsp;&nbsp;能离世间三垢浊，

&nbsp;&nbsp;&nbsp;&nbsp;游行十方甚奇妙，&nbsp;&nbsp;&nbsp;&nbsp;勇猛牛王应当信。

&nbsp;&nbsp;&nbsp;&nbsp;如父爱子愍世间，&nbsp;&nbsp;&nbsp;&nbsp;十力大慈心普润，

&nbsp;&nbsp;&nbsp;&nbsp;起大悲愍度众生，&nbsp;&nbsp;&nbsp;&nbsp;勇猛牛王应当信。

&nbsp;&nbsp;&nbsp;&nbsp;难调能调婆伽婆，&nbsp;&nbsp;&nbsp;&nbsp;所应度者今悉度，

&nbsp;&nbsp;&nbsp;&nbsp;能灭炽然诸烦恼，&nbsp;&nbsp;&nbsp;&nbsp;勇猛大王应当信。

&nbsp;&nbsp;&nbsp;&nbsp;众生堕于三有海，&nbsp;&nbsp;&nbsp;&nbsp;犹如船舫能济渡，

&nbsp;&nbsp;&nbsp;&nbsp;十力大悲救世间，&nbsp;&nbsp;&nbsp;&nbsp;勇猛牛王应当信。

&nbsp;&nbsp;&nbsp;&nbsp;无量功德端正身，&nbsp;&nbsp;&nbsp;&nbsp;大悲游行化世间，

&nbsp;&nbsp;&nbsp;&nbsp;令久浊心得清净，&nbsp;&nbsp;&nbsp;&nbsp;勇猛大王应当信。

&nbsp;&nbsp;&nbsp;&nbsp;如摩尼宝澄清水，&nbsp;&nbsp;&nbsp;&nbsp;游行世间净众生，

&nbsp;&nbsp;&nbsp;&nbsp;除断群迷竞乱浊，&nbsp;&nbsp;&nbsp;&nbsp;勇猛大王应当信。

&nbsp;&nbsp;&nbsp;&nbsp;如摩尼珠性清净，&nbsp;&nbsp;&nbsp;&nbsp;能令智者心欢欣，

&nbsp;&nbsp;&nbsp;&nbsp;世尊离恶心皎洁，&nbsp;&nbsp;&nbsp;&nbsp;令诸明人欣慕乐。

&nbsp;&nbsp;&nbsp;&nbsp;于世间最起信心，&nbsp;&nbsp;&nbsp;&nbsp;能使天人离苦担，

&nbsp;&nbsp;&nbsp;&nbsp;舍诸有趣得寂灭，&nbsp;&nbsp;&nbsp;&nbsp;勇猛大王应当信。

&nbsp;&nbsp;&nbsp;&nbsp;功德聚中说少分，&nbsp;&nbsp;&nbsp;&nbsp;如在虚空鸟一迹，

&nbsp;&nbsp;&nbsp;&nbsp;佛功德岸我不知，&nbsp;&nbsp;&nbsp;&nbsp;大王应当深敬信。”

尔时，净饭王闻慧命优陀夷善说世尊为菩萨时所修功德，即自念知如来本誓：“我得度已，必当度王。”如是念已，深生敬信，复白慧命优陀夷言：“比丘，汝今即是我子之子。汝可食竟，速还佛所，将食奉佛。我今亦当往见世尊。”

尔时，慧命优陀夷，知净饭王得于敬信，饭食已讫，即持肴馔，奉上如来。

尔时，佛告诸比丘言：“优陀夷教化净饭王得于正信。诸比丘，今日诸天世人大得利益。”

尔时，世尊赞叹优陀夷言：“善哉！善哉！汝于今日得大福德，以净饭王得敬信故。”

尔时，佛告诸比丘言：“迦卢陀夷化净饭王，所得功德若是色者，十方世界恒沙佛刹所不容受，以功德聚广大无量故。”

## 大宝积经卷第六十二

### 菩萨见实会第十六之二净饭王诣佛品第二

尔时，世尊饭食澡手，洗钵器已，现其瑞相。即时，毗沙门天王，以无量那由他百千亿众夜叉围绕，譬如壮士屈申臂顷，一念之中从天宫没，佛前而现，头面礼足，住立北方，于虚空中夜叉大众前后围绕，合掌恭敬佛及众僧。提头赖吒天王，以无量百千那由他乾闼婆众前后围绕，亦如壮士屈申臂顷，从天宫没，于如来前，头面礼足，住在东方，于虚空中恭敬世尊及比丘众。尔时，毗楼勒叉天王，以无量百千那由他鸠槃茶众之所围绕，亦如壮士屈伸臂顷，从天宫没，在于佛前，头面礼足，住于南方，在虚空中合掌恭敬如来及比丘众。尔时，西方毗楼博叉天王，以无量百千那由他诸龙前后围绕，亦如壮士屈伸臂顷，从天宫没，于如来前，头面礼足，住在西方，于虚空中合掌恭敬如来及比丘众。释提桓因天王亦复如是，无量那由他百千围绕，从三十三天没，住于佛前，头面礼足，于虚空中恭敬如来及比丘众。夜摩天王、兜率陀天王、化乐天王、他化自在天王、娑婆世界主大梵天王、光音天王、遍净天王、广果天王、净居天王，各以无量百千那由他天众之所围绕，于彼天没，住于佛前，头面礼足，在虚空中恭敬如来及比丘众，亦复如是。尔时，毗摩质多阿修罗王，与六十那由他眷属前后围绕，犹如壮士屈伸臂顷，于自宫没，住于佛前，头面礼足，现恭敬相，却住一面。金翅鸟王亦与八万六千迦楼罗众眷属围绕，于自宫没，住于佛前头面礼足。及诸外道其有八亿，从诸方来，而说偈言：

&nbsp;&nbsp;&nbsp;&nbsp;“于净虚空中，&nbsp;&nbsp;&nbsp;&nbsp;十五夜满月，

&nbsp;&nbsp;&nbsp;&nbsp;超过诸星众，&nbsp;&nbsp;&nbsp;&nbsp;光明独显耀。

&nbsp;&nbsp;&nbsp;&nbsp;佛如净月轮，&nbsp;&nbsp;&nbsp;&nbsp;灭闇除三垢，

&nbsp;&nbsp;&nbsp;&nbsp;能超诸外道，&nbsp;&nbsp;&nbsp;&nbsp;犹如空中月。

&nbsp;&nbsp;&nbsp;&nbsp;秋日千光明，&nbsp;&nbsp;&nbsp;&nbsp;能除诸暗冥，

&nbsp;&nbsp;&nbsp;&nbsp;超出明月光，&nbsp;&nbsp;&nbsp;&nbsp;开布莲华池。

&nbsp;&nbsp;&nbsp;&nbsp;佛光过于日，&nbsp;&nbsp;&nbsp;&nbsp;普照大千界，

&nbsp;&nbsp;&nbsp;&nbsp;如来能开现，&nbsp;&nbsp;&nbsp;&nbsp;声闻莲华林。

&nbsp;&nbsp;&nbsp;&nbsp;天主憍尸迦，&nbsp;&nbsp;&nbsp;&nbsp;住在善法堂，

&nbsp;&nbsp;&nbsp;&nbsp;出过诸大众，&nbsp;&nbsp;&nbsp;&nbsp;金刚杵光耀。

&nbsp;&nbsp;&nbsp;&nbsp;十力功德山，&nbsp;&nbsp;&nbsp;&nbsp;两足尊胜王，

&nbsp;&nbsp;&nbsp;&nbsp;超过诸外道，&nbsp;&nbsp;&nbsp;&nbsp;犹如释天王。

&nbsp;&nbsp;&nbsp;&nbsp;须夜摩天王，&nbsp;&nbsp;&nbsp;&nbsp;天众所供养，

&nbsp;&nbsp;&nbsp;&nbsp;住在天众中，&nbsp;&nbsp;&nbsp;&nbsp;光赫坐宝座。

&nbsp;&nbsp;&nbsp;&nbsp;十力无边威，&nbsp;&nbsp;&nbsp;&nbsp;超过恶道趣，

&nbsp;&nbsp;&nbsp;&nbsp;无畏光明德，&nbsp;&nbsp;&nbsp;&nbsp;显说八正道。

&nbsp;&nbsp;&nbsp;&nbsp;如兜率天王，&nbsp;&nbsp;&nbsp;&nbsp;在宫众围绕，

&nbsp;&nbsp;&nbsp;&nbsp;超过诸天众，&nbsp;&nbsp;&nbsp;&nbsp;宿善而光耀。

&nbsp;&nbsp;&nbsp;&nbsp;调御天人师，&nbsp;&nbsp;&nbsp;&nbsp;八部所供养，

&nbsp;&nbsp;&nbsp;&nbsp;超过诸世间，&nbsp;&nbsp;&nbsp;&nbsp;无畏显说法。

&nbsp;&nbsp;&nbsp;&nbsp;如化乐天王，&nbsp;&nbsp;&nbsp;&nbsp;在于天宫中，

&nbsp;&nbsp;&nbsp;&nbsp;超过诸天众，&nbsp;&nbsp;&nbsp;&nbsp;功德独光显。

&nbsp;&nbsp;&nbsp;&nbsp;佛超诸世间，&nbsp;&nbsp;&nbsp;&nbsp;离浊出三界，

&nbsp;&nbsp;&nbsp;&nbsp;能调未调王，&nbsp;&nbsp;&nbsp;&nbsp;具十力光照。

&nbsp;&nbsp;&nbsp;&nbsp;如自在天王，&nbsp;&nbsp;&nbsp;&nbsp;住居天宫中，

&nbsp;&nbsp;&nbsp;&nbsp;超过诸天众，&nbsp;&nbsp;&nbsp;&nbsp;宿善而晃耀。

&nbsp;&nbsp;&nbsp;&nbsp;如是佛光明，&nbsp;&nbsp;&nbsp;&nbsp;具足十力行，

&nbsp;&nbsp;&nbsp;&nbsp;超过天人众，&nbsp;&nbsp;&nbsp;&nbsp;本善功德故。

&nbsp;&nbsp;&nbsp;&nbsp;如大梵天王，&nbsp;&nbsp;&nbsp;&nbsp;超过诸梵众，

&nbsp;&nbsp;&nbsp;&nbsp;光耀说甜美，&nbsp;&nbsp;&nbsp;&nbsp;显于八正路。

&nbsp;&nbsp;&nbsp;&nbsp;如来胜梵天，&nbsp;&nbsp;&nbsp;&nbsp;沙门众中王，

&nbsp;&nbsp;&nbsp;&nbsp;光明照三界，&nbsp;&nbsp;&nbsp;&nbsp;转于四谛法。

&nbsp;&nbsp;&nbsp;&nbsp;知见众集已，&nbsp;&nbsp;&nbsp;&nbsp;天人龙听法，

&nbsp;&nbsp;&nbsp;&nbsp;人中最胜王，&nbsp;&nbsp;&nbsp;&nbsp;吐宣八正语。

&nbsp;&nbsp;&nbsp;&nbsp;虚空可度量，&nbsp;&nbsp;&nbsp;&nbsp;海可瓶量尽，

&nbsp;&nbsp;&nbsp;&nbsp;须弥山可称，&nbsp;&nbsp;&nbsp;&nbsp;佛德难可知。”

尔时，净饭王白释种言：“诸人者，如日欲出先现瑞相，所谓明星出时，当知日出不久；迦卢陀夷亦复如是，于佛如来一切种智先现瑞相。比丘所说如来功德，即是一切智相。诸仁者，速办好乘，我当往诣至如来所。”

时，释种臣言：“善哉！大王，今正是时。所须之具，今悉已办。”

尔时，大王敕诸臣言：“从迦毗罗城乃至尼俱陀林，于其中间精治道路，以好软沙遍布其地，散种种华，悬诸缯彩，作唱伎乐种种歌舞。”

尔时，大王乘好车乘，出迦毗罗城，诣尼俱园。于彼乘后，有八万白象，以种种宝间错庄严。于其象上，各立七宝殿堂，甚奇微妙。于其象后，各严八万宝马。于其马上，各有金幢。其马及幢，各以七宝庄严，微妙第一。是时，城中有无量人严饰车乘，诸所服饰青马、青车、青盖严饰，执持青刀，衣服皆青，鞍鞯鞦辔悉亦青色，各持青幢；一一车后，百青衣人之所围绕。复有释种等，各各严饰种种好车，青黄白赤杂色庄严，杂色车马杂色严饰；一一车马皆有百人，杂色庄严，亦复如是。

尔时，世尊遥见王来，告诸比丘：“汝若欲见三十三天游戏众者，当观释种出迦毗罗城。何以故？释种游行与天无异故。”

尔时，世尊而说偈言：

&nbsp;&nbsp;&nbsp;&nbsp;“其迦毗罗妙城中，&nbsp;&nbsp;&nbsp;&nbsp;净饭大王及眷属，

&nbsp;&nbsp;&nbsp;&nbsp;最胜人王今方至，&nbsp;&nbsp;&nbsp;&nbsp;谛听谛听我当说。

&nbsp;&nbsp;&nbsp;&nbsp;象马车乘过百千，&nbsp;&nbsp;&nbsp;&nbsp;种种庄严甚殊妙，

&nbsp;&nbsp;&nbsp;&nbsp;从迦毗罗而引出，&nbsp;&nbsp;&nbsp;&nbsp;人王宝藏及诸乘。

&nbsp;&nbsp;&nbsp;&nbsp;青马青车青庄严，&nbsp;&nbsp;&nbsp;&nbsp;将从衣服悉青色，

&nbsp;&nbsp;&nbsp;&nbsp;靴帽刀拂咸亦青，&nbsp;&nbsp;&nbsp;&nbsp;青鞭青辔青铃网，

&nbsp;&nbsp;&nbsp;&nbsp;青衣人持青幢盖，&nbsp;&nbsp;&nbsp;&nbsp;人马皆青甚殊妙。

&nbsp;&nbsp;&nbsp;&nbsp;黄马黄车黄庄饰，&nbsp;&nbsp;&nbsp;&nbsp;将从衣服悉黄色，

&nbsp;&nbsp;&nbsp;&nbsp;靴帽刀拂皆亦黄，&nbsp;&nbsp;&nbsp;&nbsp;黄鞭黄辔黄铃网，

&nbsp;&nbsp;&nbsp;&nbsp;黄衣人持黄幢盖，&nbsp;&nbsp;&nbsp;&nbsp;人马皆黄甚殊妙。

&nbsp;&nbsp;&nbsp;&nbsp;赤马赤车赤庄饰，&nbsp;&nbsp;&nbsp;&nbsp;将从衣服悉赤色，

&nbsp;&nbsp;&nbsp;&nbsp;靴帽刀拂皆亦赤，&nbsp;&nbsp;&nbsp;&nbsp;赤鞭赤辔赤铃网，

&nbsp;&nbsp;&nbsp;&nbsp;赤衣人持赤幢盖，&nbsp;&nbsp;&nbsp;&nbsp;人马皆赤甚殊妙。

&nbsp;&nbsp;&nbsp;&nbsp;白马白车白庄严，&nbsp;&nbsp;&nbsp;&nbsp;将从衣服悉白色，

&nbsp;&nbsp;&nbsp;&nbsp;靴帽刀拂皆亦白，&nbsp;&nbsp;&nbsp;&nbsp;白鞭白辔白铃网，

&nbsp;&nbsp;&nbsp;&nbsp;白衣人持白幢盖，&nbsp;&nbsp;&nbsp;&nbsp;人马皆白甚微妙。

&nbsp;&nbsp;&nbsp;&nbsp;杂色车马杂庄严，&nbsp;&nbsp;&nbsp;&nbsp;将从衣服悉杂色，

&nbsp;&nbsp;&nbsp;&nbsp;靴帽刀拂皆亦杂，&nbsp;&nbsp;&nbsp;&nbsp;杂色鞭辔杂铃网，

&nbsp;&nbsp;&nbsp;&nbsp;杂色衣人持幢盖，&nbsp;&nbsp;&nbsp;&nbsp;人马皆杂甚微妙。

&nbsp;&nbsp;&nbsp;&nbsp;彼诸车后庄严象，&nbsp;&nbsp;&nbsp;&nbsp;其数足满八十千，

&nbsp;&nbsp;&nbsp;&nbsp;金鞍金鞯金庄饰，&nbsp;&nbsp;&nbsp;&nbsp;象背皆有七宝殿。

&nbsp;&nbsp;&nbsp;&nbsp;种种庄饰妙龙马，&nbsp;&nbsp;&nbsp;&nbsp;其数亦满八十千，

&nbsp;&nbsp;&nbsp;&nbsp;七宝庄严甚奇丽，&nbsp;&nbsp;&nbsp;&nbsp;众妙服饰从车后。

&nbsp;&nbsp;&nbsp;&nbsp;以诸妙华散御路，&nbsp;&nbsp;&nbsp;&nbsp;用五种香熏其地，

&nbsp;&nbsp;&nbsp;&nbsp;悬诸瓶香并缯彩，&nbsp;&nbsp;&nbsp;&nbsp;壮士戏人歌舞辈，

&nbsp;&nbsp;&nbsp;&nbsp;种种庄严遍其路，&nbsp;&nbsp;&nbsp;&nbsp;作诸音乐从王后。”

尔时，净饭王及诸侍从，至尼俱树园，下车而入，步众导从前后围绕。

尔时，世尊知父王心深生怨恨，为度王故，过于人上，在虚空中自在游行。如来行时，娑婆世界主大梵天王在如来右，释提桓因在如来左，须夜摩天王、兜率陀天王、化乐天王、他化自在天王，各各执持种种天盖，供养如来。尔时，毗沙门王、提头赖吒天王，在佛东面，偏袒右肩，右膝著地，合掌向佛，现恭敬相；毗楼勒叉王、毗楼博叉王，在佛西面，亦偏袒右肩，右膝著地，合掌向佛，现恭敬相。尔时，四天王天、三十三天、夜摩天、兜率陀天、化乐天、他化自在诸天子等，在虚空中，雨天优钵罗华、栴檀末香、曼陀罗华，作天伎乐及以歌舞；复于虚空中雨诸香水，从昔以来未曾见闻，优钵罗华、旃檀香末，供养如来。尔时，世尊示现神通，以通力故，令人见天差别之相。

时，净饭王见诸天子供养如来，生希有心。复见严饰七宝重阁满虚空中，见已作是说言：“如来本昔作童子时，不以四天下转轮圣王生于顾恋。何以故？今在三千大千世界中，为大法王，统领天人，富贵自在。今此世尊为正法王，我今于此为人围绕，世尊乃有天人侍卫。”

尔时，净饭王偏袒右肩，右膝著地，头面礼足，合掌向佛，而作是言：“世尊初生之时，无人扶持而行七步，观察十方而作是言：‘我于世间最尊最胜，当得度脱老病死边。’我于尔时头面礼世尊足。复于后时，至于田村阎浮树下坐于清凉，日虽西移，影初不动；复有六天童子，合掌作礼在如来前，我于尔时头面作礼大牟尼足。我今第三复亦头面礼世尊足。”

尔时，净饭王而说偈言：

&nbsp;&nbsp;&nbsp;&nbsp;“两足世尊初生时，&nbsp;&nbsp;&nbsp;&nbsp;无人扶持行七步，

&nbsp;&nbsp;&nbsp;&nbsp;自说我于世最胜，&nbsp;&nbsp;&nbsp;&nbsp;尔时我礼明智者。

&nbsp;&nbsp;&nbsp;&nbsp;牟尼踰城至田村，&nbsp;&nbsp;&nbsp;&nbsp;阎浮树影荫不移，

&nbsp;&nbsp;&nbsp;&nbsp;六天童子修供养，&nbsp;&nbsp;&nbsp;&nbsp;我时复礼世应供。

&nbsp;&nbsp;&nbsp;&nbsp;今是第三稽首礼，&nbsp;&nbsp;&nbsp;&nbsp;恭敬怜愍世间尊，

&nbsp;&nbsp;&nbsp;&nbsp;堪受人天微妙供，&nbsp;&nbsp;&nbsp;&nbsp;世无如佛何有胜？

&nbsp;&nbsp;&nbsp;&nbsp;世尊本号悉达多，&nbsp;&nbsp;&nbsp;&nbsp;字为父母所喜乐，

&nbsp;&nbsp;&nbsp;&nbsp;始知如来名称实，&nbsp;&nbsp;&nbsp;&nbsp;得愿满足获甘露。”

尔时，欲界诸天与世尊敷师子座，以天妙衣敷在座上及尼俱园，复以天劫波树衣弥覆虚空。尔时，世尊从空而下，在师子座跏趺而坐。时，净饭王及诸眷属，头面礼足，退坐一面。欲、色二界诸天子等，亦头面礼足，于虚空中退坐一面。

尔时，世尊而说偈言：

&nbsp;&nbsp;&nbsp;&nbsp;“净饭大王及眷属，&nbsp;&nbsp;&nbsp;&nbsp;来诣世尊设供养，

&nbsp;&nbsp;&nbsp;&nbsp;从迦毗罗妙城出，&nbsp;&nbsp;&nbsp;&nbsp;趣尼俱陀可乐园。

&nbsp;&nbsp;&nbsp;&nbsp;佛与无量众围绕，&nbsp;&nbsp;&nbsp;&nbsp;阿修罗王及龙王，

&nbsp;&nbsp;&nbsp;&nbsp;鸠槃荼王金翅王，&nbsp;&nbsp;&nbsp;&nbsp;乾闼婆王并眷属，

&nbsp;&nbsp;&nbsp;&nbsp;夜叉大王鬼神众，&nbsp;&nbsp;&nbsp;&nbsp;紧那罗王悉皆集。

&nbsp;&nbsp;&nbsp;&nbsp;欲界天王并天子，&nbsp;&nbsp;&nbsp;&nbsp;一切皆生欣喜心，

&nbsp;&nbsp;&nbsp;&nbsp;六欲诸天既如是，&nbsp;&nbsp;&nbsp;&nbsp;梵辅梵身梵天众，

&nbsp;&nbsp;&nbsp;&nbsp;遍净诸天并眷属，&nbsp;&nbsp;&nbsp;&nbsp;乃至广果净居天，

&nbsp;&nbsp;&nbsp;&nbsp;沙门大众婆罗门，&nbsp;&nbsp;&nbsp;&nbsp;僧佉卫世尼乾子，

&nbsp;&nbsp;&nbsp;&nbsp;及余一切诸外道，&nbsp;&nbsp;&nbsp;&nbsp;修行种种异术士，

&nbsp;&nbsp;&nbsp;&nbsp;斯等诸方皆来集。 &nbsp;&nbsp;&nbsp;&nbsp;如来示现自神力，

&nbsp;&nbsp;&nbsp;&nbsp;令净饭王及释种，&nbsp;&nbsp;&nbsp;&nbsp;获得信心欣喜成。

&nbsp;&nbsp;&nbsp;&nbsp;如来普为一切众，&nbsp;&nbsp;&nbsp;&nbsp;以微妙语善义句，

&nbsp;&nbsp;&nbsp;&nbsp;世尊意在净饭王，&nbsp;&nbsp;&nbsp;&nbsp;现化种种胜神力。

&nbsp;&nbsp;&nbsp;&nbsp;王本不许佛出家，&nbsp;&nbsp;&nbsp;&nbsp;相师本昔相童子，

&nbsp;&nbsp;&nbsp;&nbsp;在家必作转轮王，&nbsp;&nbsp;&nbsp;&nbsp;无量亿众所供养。

&nbsp;&nbsp;&nbsp;&nbsp;满足圣王七种宝，&nbsp;&nbsp;&nbsp;&nbsp;亦复具有四神通，

&nbsp;&nbsp;&nbsp;&nbsp;如法正治护国土，&nbsp;&nbsp;&nbsp;&nbsp;王四天下刹利王。

&nbsp;&nbsp;&nbsp;&nbsp;尔时菩萨发是言： &nbsp;&nbsp;&nbsp;&nbsp;我昔无量那由劫，

&nbsp;&nbsp;&nbsp;&nbsp;于一切时常实语，&nbsp;&nbsp;&nbsp;&nbsp;大王谛听我今说。

&nbsp;&nbsp;&nbsp;&nbsp;大王昔来于我所，&nbsp;&nbsp;&nbsp;&nbsp;实自初无信敬心，

&nbsp;&nbsp;&nbsp;&nbsp;欲以轮王令我作，&nbsp;&nbsp;&nbsp;&nbsp;以四天下生恋惜。

&nbsp;&nbsp;&nbsp;&nbsp;譬如本昔有通龟，&nbsp;&nbsp;&nbsp;&nbsp;随海水潮在陆地，

&nbsp;&nbsp;&nbsp;&nbsp;其海潮水回还去，&nbsp;&nbsp;&nbsp;&nbsp;龟便坠堕深井中。

&nbsp;&nbsp;&nbsp;&nbsp;井中旧鳖问海龟： &nbsp;&nbsp;&nbsp;&nbsp;汝本何处今至此？

&nbsp;&nbsp;&nbsp;&nbsp;广智海龟答井鳖： &nbsp;&nbsp;&nbsp;&nbsp;我遇海潮坠此井，

&nbsp;&nbsp;&nbsp;&nbsp;其海潮水还源时，&nbsp;&nbsp;&nbsp;&nbsp;我行迟迟遂不及，

&nbsp;&nbsp;&nbsp;&nbsp;以斯我今失时节，&nbsp;&nbsp;&nbsp;&nbsp;堕此小井共汝住。

&nbsp;&nbsp;&nbsp;&nbsp;井鳖复问海龟言： &nbsp;&nbsp;&nbsp;&nbsp;其海多少井中水，

&nbsp;&nbsp;&nbsp;&nbsp;岂复宽广于此耶？ &nbsp;&nbsp;&nbsp;&nbsp;为大为小愿速说！

&nbsp;&nbsp;&nbsp;&nbsp;广智海龟答井鳖： &nbsp;&nbsp;&nbsp;&nbsp;无智住人穿凿处，

&nbsp;&nbsp;&nbsp;&nbsp;我于大海水中居，&nbsp;&nbsp;&nbsp;&nbsp;在彼经历多年载，

&nbsp;&nbsp;&nbsp;&nbsp;犹尚不知海处中，&nbsp;&nbsp;&nbsp;&nbsp;况复了达其彼岸？

&nbsp;&nbsp;&nbsp;&nbsp;如是大王都不知，&nbsp;&nbsp;&nbsp;&nbsp;我之神通威德力，

&nbsp;&nbsp;&nbsp;&nbsp;欲以轮王四天下，&nbsp;&nbsp;&nbsp;&nbsp;世间势贵恋惜我。

&nbsp;&nbsp;&nbsp;&nbsp;我今现作法轮王，&nbsp;&nbsp;&nbsp;&nbsp;统领三千大千界，

&nbsp;&nbsp;&nbsp;&nbsp;如法正治离刀仗，&nbsp;&nbsp;&nbsp;&nbsp;得于八部最胜供。

&nbsp;&nbsp;&nbsp;&nbsp;我今称颂昔日言，&nbsp;&nbsp;&nbsp;&nbsp;故来应现此大众，

&nbsp;&nbsp;&nbsp;&nbsp;以神通力修其心，&nbsp;&nbsp;&nbsp;&nbsp;用慈悲念召集众，

&nbsp;&nbsp;&nbsp;&nbsp;一切诸有皆云会，&nbsp;&nbsp;&nbsp;&nbsp;莫不为王得净信。”

### 阿修罗王授记品第三

尔时，世尊现其瑞相。以是相故，时毗摩质多阿修罗王，作是念言：“我今最初供养世尊。”时毗摩质多阿修罗王，与其徒众六十那由他，婇女眷属亦六十那由他，以其海中无价宝珠及余海中所无悉采供养。尔时，阿修罗王化作六十那由他七宝车，一一宝车复化六十那由他调顺之马，一一调马复化七宝铃网庄饰马上，复化真金铃钏以饰马脚，一一马亦复化作七宝缠髻騣尾，一一调马复以真金鞦辔。彼诸调马皆以七宝为角。彼诸调马车上七宝庄严轩盖，皆用七宝在虚空中，随车行住。一一轩盖皆悬七宝旒苏铃带，一一轩盖皆化宝网弥覆其上。彼诸车马轩盖铃网，为风所吹出微妙音夺人视听，犹如善击百伎音乐出种种声，令人喜乐夺人心意。一一宝车在虚空中，去地六十由旬。一一车后作诸音乐。一一车上皆有阿修罗女，种种严饰在其车上。是诸女等，或有立舞，或有坐舞，或有唱歌，或身动转，或散栴檀末香，或散优钵罗末，或雨沉水末，或雨多摩罗拔，或雨天诸末香，或散阿修罗香末，或雨金末，或雨曼陀罗华、摩诃曼陀罗华、曼殊沙华、摩诃曼殊沙华、波卢沙迦华、摩诃波卢沙迦华、迦迦罗婆华、摩诃迦迦罗婆华、波吒梨华、摩诃波吒梨华、质多罗波吒梨华、摩诃质多罗波吒梨华，悉皆化作用供养佛，或散金华、银华、毗琉璃华、玻瓈华、赤真珠华、玛瑙华、砗磲华，或持七宝以散世尊。有散衣服，或以手环、臂脚钾钏、宝冠、宝鬘庄严之具，金锁、银锁、真珠、绳贯，或长或短，或有七宝项巾及诸璎珞金银耳珰，或以七宝盛发之袋以散于佛。或以顶鬘在臂铃钏动摇发声，或以七宝填鬘以金庄严，或以金填七宝庄严，有执金网，有捉金旒苏，有持摩尼旒苏，有持真珠旒苏，或持金盖、银盖，或持毗琉璃盖，有持七宝盖者，或持种种宝幢，或持种种色幡，或雨香水者，皆为供养佛故。或有合掌说偈赞叹曰：

&nbsp;&nbsp;&nbsp;&nbsp;“归命丈夫调御师！ &nbsp;&nbsp;&nbsp;&nbsp;归命丈夫最胜士！

&nbsp;&nbsp;&nbsp;&nbsp;归命丈夫两足尊！ &nbsp;&nbsp;&nbsp;&nbsp;归命丈夫无等伦！

&nbsp;&nbsp;&nbsp;&nbsp;归命明照世间者！ &nbsp;&nbsp;&nbsp;&nbsp;归命最上大智海！

&nbsp;&nbsp;&nbsp;&nbsp;归命具足功德林！ &nbsp;&nbsp;&nbsp;&nbsp;归命最胜微妙山！

&nbsp;&nbsp;&nbsp;&nbsp;归命具足功德聚！ &nbsp;&nbsp;&nbsp;&nbsp;归命灭除诸烦恼！

&nbsp;&nbsp;&nbsp;&nbsp;归命修诸净行师！ &nbsp;&nbsp;&nbsp;&nbsp;归命净行无断绝！

&nbsp;&nbsp;&nbsp;&nbsp;归命无依不怯弱！ &nbsp;&nbsp;&nbsp;&nbsp;归命无懈无悼动！

&nbsp;&nbsp;&nbsp;&nbsp;归命决定发精进！ &nbsp;&nbsp;&nbsp;&nbsp;归命决定满足者！”

尔时，阿修罗王亦复化作六十那由他七宝帐幕，甚奇微妙杂色庄严。一一帐幕净游之下亦复化作六十那由他七宝大地。彼诸地上亦复化作六十那由他楼橹却敌，七宝合成微妙第一。一一却敌亦复化作六十那由他重阁殿堂，七宝庄严。一一堂殿复有六十那由他门户窗牖，七宝庄饰。一一门户金门银扇杂宝雕饰，其诸门阃一一皆用毗琉璃宝，一一门枢皆用砗磲，复以砗磲为柱，一一柱上以赤真珠以为栌栱，玛瑙为地。其银门者悉用金扇，毗琉璃为阃，砗磲雕镂玛瑙为枢，赤珠为柱，白玉为栱，玻瓈为地。毗琉璃门户，玻瓈为扇，金为门阃，银为户枢，白玉为柱，玛瑙为栱，赤真珠为地。玻瓈门户，毗琉璃为扇，玛瑙为阃，赤珠为枢，以金为柱，银为基栱，白玉为地。玛瑙门户，白玉庄饰，赤真珠宝以为阃扇，银为户枢，琉璃为柱，金为基栱，玻瓈为地。赤真珠户，玛瑙庄饰，白玉阃扇，银为户枢，毗琉璃柱，玻瓈基栱，黄金为地。白玉门户，玛瑙庄饰，金为阃扇，毗琉璃枢，白银为柱，玻瓈为地，赤真珠宝以为基栱。彼诸门户一一户中，化作六十那由他师子之座，七宝合成，以诸天、人、阿修罗衣弥覆其上，或敷迦旃陵伽衣，或敷憍奢耶衣。其座两头置朱色枕。彼诸座前有七宝几，一一几上有于六亿阿修罗王种种衣服，所谓诸天树衣、刍摩罗衣、憍奢耶衣、迦尸迦衣。一一师子座上，各各皆有二修罗女众宝庄严。一一女人皆持七宝多罗树叶，以为其扇。一一座中皆有化修罗子，在于座上两女侠侍，持七宝扇。彼诸门户亦复化作六十那由他七宝幢盖。于金门户化作青幢黄柄，玻瓈间错。于银门户化作黄幢赤真珠柄，白银间错。于毗琉璃门化作赤真珠幢，黄金为柄，玻瓈交错。玻瓈门户化作杂色宝幢，黄金为柄，白银交错。青幢黄头、黄幢青头、赤幢白头、白幢赤头、杂色幢者七宝为头。彼诸宝幕及诸殿堂于虚空中，绕佛三匝。犹如三十三天伊罗婆那龙象在空游行，俱持毗陀罗婆树、梨耶多罗树供养诸天；彼诸帐幕于虚空中右绕三匝，亦复如是。彼诸宝幕却敌之中，及以地上重阁殿堂，有诸门户、师子之座、庄严宝盖、宝幢、幡华，雨天真檀末香、天优波罗末香、沉水末香，复雨曼陀罗华、摩诃曼陀罗华、曼殊沙华、摩诃曼殊沙华、迦迦罗婆华、摩诃迦迦罗婆华、波吒梨华、摩诃波吒梨华、质多罗波吒梨华、摩诃质多罗波吒梨华、金华、银华、毗琉璃华、玻瓈华一切众宝华，雨金、雨银、雨天树衣。彼诸修罗王子手中悉持如是宝珠，以珠力故，随意所须皆能降雨。

尔时，迦毗罗城四门之外，各各纵广六十由旬，以阿修罗王威神之力，放光遍照六十由旬，上照六万由旬周围遍满供养之具，彼诸浮游帐幕绕佛而住。时迦毗罗城中积曼陀罗华，举高七丈。天上香水成泥，以佛神力，令其香气遍满三千大千世界。于此三千大千世界中，所有住大乘者，彼诸众生闻其香气，乃至初发阿耨多罗三藐三菩提心得不退转，况复久修！

时，毗摩质多阿修罗王，乘七宝车绕佛三匝，以妙天真檀末以散佛上，而说赞曰：

&nbsp;&nbsp;&nbsp;&nbsp;“我今归依婆伽婆，&nbsp;&nbsp;&nbsp;&nbsp;能施天人无畏者！

&nbsp;&nbsp;&nbsp;&nbsp;归依最胜不可动，&nbsp;&nbsp;&nbsp;&nbsp;希望无上妙菩提！

&nbsp;&nbsp;&nbsp;&nbsp;我今归依婆伽婆，&nbsp;&nbsp;&nbsp;&nbsp;心喜不堕三恶趣！

&nbsp;&nbsp;&nbsp;&nbsp;是故我今归依佛，&nbsp;&nbsp;&nbsp;&nbsp;希求无譬妙菩提！

&nbsp;&nbsp;&nbsp;&nbsp;我今归依婆伽婆，&nbsp;&nbsp;&nbsp;&nbsp;能除生死大苦海，

&nbsp;&nbsp;&nbsp;&nbsp;能断旷野离恼净，&nbsp;&nbsp;&nbsp;&nbsp;堪能引导众生师！

&nbsp;&nbsp;&nbsp;&nbsp;我今归依婆伽婆，&nbsp;&nbsp;&nbsp;&nbsp;以此归依不求生，

&nbsp;&nbsp;&nbsp;&nbsp;老死所逼大苦恼，&nbsp;&nbsp;&nbsp;&nbsp;世尊为诸天人归！”

尔时，毗摩质多阿修罗王，以偈叹佛，右绕三匝。时彼诸马璎珞庄严，彼诸车庄严，彼诸阿修罗、阿修罗女庄严。彼诸幡幢宝盖铃网等，为风所吹，出深妙声，称心夺听，譬如具足百伎音乐，善巧奏击出深妙音、称意音声，甚可听采，夺人耳目。如是诸马庄严璎珞乃至铃网，为风所吹，出微妙音，如巧奏击百种音声甚可爱乐。

尔时，毗摩阿修罗王，绕佛三匝，雨天真檀末香、优钵罗末、沉水末香、多摩罗末、种种阿修罗香末从空而下，雨天曼陀罗华、摩诃曼陀罗华、曼殊沙华、摩诃曼殊沙华、波卢沙迦华、摩诃波卢沙迦华、迦迦罗婆华、摩诃迦迦罗婆华、波吒梨华、摩诃波吒梨华、质多罗波吒梨华、摩诃质多罗波吒梨华，复有种种化华，雨金华、银华、毗琉璃华乃至七宝众华从空而下，雨天香水、阿修罗香水从空而下。以香水故，迦毗罗城内外纵广六十由旬，悉成香泥，以其泥香遍满三千大千世界。所有菩萨闻其香者，于阿耨多罗三藐三菩提得不退转。

尔时，毗摩质多阿修罗王，绕佛三匝，以佛神力于虚空中，作天伎乐及阿修罗音声。彼诸音乐以佛神力，其音遍满三千大千世界，皆悉闻知。所有住大乘者闻其声已，悉于阿耨多罗三藐三菩提得不退转。无量百千阿修罗女，或歌或舞，或奏音乐，或身动转，又散天真檀末、优钵罗末、沉水末、多摩罗拔香、曼陀罗华、摩诃曼陀罗华、曼殊沙华、摩诃曼殊沙华、波卢沙华、摩诃波卢沙华、迦迦罗婆华、摩诃迦迦罗婆华、波吒梨华、摩诃波吒梨华、质多罗树华、摩诃质多罗树华、金华、银华、毗琉璃华、众宝杂华，又雨化华以散佛上，又散诸天衣服、臂脚铃钏以散佛上，腰璎珞、手臂璎珞、指环、项巾、七宝之鬘、金锁、银锁、真珠之贯、摩尼璎珞、半月珠璎于两肩上，七宝衣璎、种种宝璎，两耳珰磲、盛发宝袋、庄严顶冠、种种旒苏、种种香旒苏、种种真珠旒苏、种种摩尼旒苏，或雨天种种宝盖金末香水。又阿修罗女手把赤真珠以散佛上，又捉宝散者，又捉种种珠散者，皆为供养佛故。

毗摩质多阿修罗王，与其眷属皆悉相顺，而说偈言：

&nbsp;&nbsp;&nbsp;&nbsp;“我常如是心，&nbsp;&nbsp;&nbsp;&nbsp;值遇佛世尊，

&nbsp;&nbsp;&nbsp;&nbsp;归依如来故，&nbsp;&nbsp;&nbsp;&nbsp;未来常供养。”

尔时，波罗陀阿修罗王所设供养，亦如毗摩质多阿修罗王，等无有异；乘七宝车，右绕三匝，以偈赞佛：

&nbsp;&nbsp;&nbsp;&nbsp;“我礼得实十力士，&nbsp;&nbsp;&nbsp;&nbsp;亦礼离怖无畏者！

&nbsp;&nbsp;&nbsp;&nbsp;决定得于不共法，&nbsp;&nbsp;&nbsp;&nbsp;归命导引诸世间！

&nbsp;&nbsp;&nbsp;&nbsp;我礼断除结缚者，&nbsp;&nbsp;&nbsp;&nbsp;亦礼出离生死道！

&nbsp;&nbsp;&nbsp;&nbsp;我礼到岸住陆地，&nbsp;&nbsp;&nbsp;&nbsp;将导贫乏众生师！

&nbsp;&nbsp;&nbsp;&nbsp;我礼深智不思议，&nbsp;&nbsp;&nbsp;&nbsp;与众和合不掉动，

&nbsp;&nbsp;&nbsp;&nbsp;于诸趣中心解脱，&nbsp;&nbsp;&nbsp;&nbsp;犹如莲华不著水！

&nbsp;&nbsp;&nbsp;&nbsp;牟尼本修诸空法，&nbsp;&nbsp;&nbsp;&nbsp;离诸简择得无相，

&nbsp;&nbsp;&nbsp;&nbsp;于一切处无所愿，&nbsp;&nbsp;&nbsp;&nbsp;我礼如空无所依！”

尔时，善臂阿修罗王所设供养广大无量，如毗摩阿修罗王，等无有异；乘众宝辇，右绕三匝，散诸金粟，以偈赞曰：

&nbsp;&nbsp;&nbsp;&nbsp;“大牟尼尊无等伦，&nbsp;&nbsp;&nbsp;&nbsp;天上天下亦无比！

&nbsp;&nbsp;&nbsp;&nbsp;佛知众生如阳焰，&nbsp;&nbsp;&nbsp;&nbsp;非真实有唯想转，

&nbsp;&nbsp;&nbsp;&nbsp;于此无作无受者，&nbsp;&nbsp;&nbsp;&nbsp;亦无士夫空无我，

&nbsp;&nbsp;&nbsp;&nbsp;离诸所作无体性，&nbsp;&nbsp;&nbsp;&nbsp;说于一切寂定法。

&nbsp;&nbsp;&nbsp;&nbsp;于善逝法得信解，&nbsp;&nbsp;&nbsp;&nbsp;观一切法悉平等，

&nbsp;&nbsp;&nbsp;&nbsp;彼当得作导师子，&nbsp;&nbsp;&nbsp;&nbsp;顺佛言教如父说。

&nbsp;&nbsp;&nbsp;&nbsp;我今赞叹所得福，&nbsp;&nbsp;&nbsp;&nbsp;唯佛智解能照知，

&nbsp;&nbsp;&nbsp;&nbsp;我以福德悉无余，&nbsp;&nbsp;&nbsp;&nbsp;回施众生皆作佛。”

尔时，复有跋墀毗卢遮那阿修罗王所设供养，亦如毗摩质多阿修罗王，等无有异；乘七宝车，绕佛三匝，散以银华，说偈叹曰：

&nbsp;&nbsp;&nbsp;&nbsp;“我今礼佛妙好相，&nbsp;&nbsp;&nbsp;&nbsp;渡生死海到彼岸，

&nbsp;&nbsp;&nbsp;&nbsp;自身得度复度他，&nbsp;&nbsp;&nbsp;&nbsp;安置彼岸无畏处。

&nbsp;&nbsp;&nbsp;&nbsp;唯佛大慧知群生，&nbsp;&nbsp;&nbsp;&nbsp;倒见丛林无智者，

&nbsp;&nbsp;&nbsp;&nbsp;迷惑焰水计为实，&nbsp;&nbsp;&nbsp;&nbsp;无等悲心皆已知。

&nbsp;&nbsp;&nbsp;&nbsp;世尊妙人见众生，&nbsp;&nbsp;&nbsp;&nbsp;如幻阳焰如光影，

&nbsp;&nbsp;&nbsp;&nbsp;牟尼如法生善子，&nbsp;&nbsp;&nbsp;&nbsp;三有中行不染污。

&nbsp;&nbsp;&nbsp;&nbsp;大自在人知非实，&nbsp;&nbsp;&nbsp;&nbsp;知诸法性彼此空，

&nbsp;&nbsp;&nbsp;&nbsp;愚痴如梦受欲乐，&nbsp;&nbsp;&nbsp;&nbsp;佛子知已修诸行。”

尔时，罗睺罗阿修罗王所设供养，亦如毗摩质多阿修罗所设供养；乘七宝车，绕佛三匝，以质多罗波吒梨华以散佛上，说偈赞曰：

&nbsp;&nbsp;&nbsp;&nbsp;“大仙如来神妙身，&nbsp;&nbsp;&nbsp;&nbsp;超过一切诸天人，

&nbsp;&nbsp;&nbsp;&nbsp;既如须弥比芥子，&nbsp;&nbsp;&nbsp;&nbsp;复似大海譬牛迹。

&nbsp;&nbsp;&nbsp;&nbsp;如来颜容甚端正，&nbsp;&nbsp;&nbsp;&nbsp;众相庄严第一最，

&nbsp;&nbsp;&nbsp;&nbsp;超过一切色中上，&nbsp;&nbsp;&nbsp;&nbsp;如日出现萤息照。

&nbsp;&nbsp;&nbsp;&nbsp;世尊无量威德聚，&nbsp;&nbsp;&nbsp;&nbsp;超过一切威德者，

&nbsp;&nbsp;&nbsp;&nbsp;令诸威德不能现，&nbsp;&nbsp;&nbsp;&nbsp;如日出时萤光隐。

&nbsp;&nbsp;&nbsp;&nbsp;大圣世尊智慧海，&nbsp;&nbsp;&nbsp;&nbsp;超过遍覆三有界，

&nbsp;&nbsp;&nbsp;&nbsp;蔽诸外道令不现，&nbsp;&nbsp;&nbsp;&nbsp;如日盛明月光没。”

尔时，睒婆利阿修罗王所设供养，亦如毗摩质多阿修罗王；修供养已，乘七宝车，绕佛三匝，用摩诃波吒梨华以散于佛，说偈赞曰：

&nbsp;&nbsp;&nbsp;&nbsp;“乐奢摩他智慧者，&nbsp;&nbsp;&nbsp;&nbsp;能除三毒贪瞋痴，

&nbsp;&nbsp;&nbsp;&nbsp;引导众生出世间，&nbsp;&nbsp;&nbsp;&nbsp;犹如甘雨灭尘焰。

&nbsp;&nbsp;&nbsp;&nbsp;世尊炽然正法眼，&nbsp;&nbsp;&nbsp;&nbsp;亦如酥投大盛火，

&nbsp;&nbsp;&nbsp;&nbsp;能断烦恼疑网尽，&nbsp;&nbsp;&nbsp;&nbsp;亦如火烧大圹野。

&nbsp;&nbsp;&nbsp;&nbsp;颜容端正甚微妙，&nbsp;&nbsp;&nbsp;&nbsp;众相庄严最第一，

&nbsp;&nbsp;&nbsp;&nbsp;超过一切诸妙色，&nbsp;&nbsp;&nbsp;&nbsp;如日出时萤光隐。

&nbsp;&nbsp;&nbsp;&nbsp;如来秉持诸善根，&nbsp;&nbsp;&nbsp;&nbsp;无量亿万那由劫，

&nbsp;&nbsp;&nbsp;&nbsp;能除烦恼及恶业，&nbsp;&nbsp;&nbsp;&nbsp;如食甘露去身毒。

&nbsp;&nbsp;&nbsp;&nbsp;吹除一切无明冥，&nbsp;&nbsp;&nbsp;&nbsp;如夜明炬照黑闇，

&nbsp;&nbsp;&nbsp;&nbsp;如来示现正法眼，&nbsp;&nbsp;&nbsp;&nbsp;犹如珠师显宝价。”

尔时，乐战阿修罗王所设供养，亦如毗摩质多阿修罗王；设供养已，乘七宝车，绕佛三匝，散众宝华，以偈赞曰：

&nbsp;&nbsp;&nbsp;&nbsp;“难调恶心佛能调，&nbsp;&nbsp;&nbsp;&nbsp;如勇健士降胜敌，

&nbsp;&nbsp;&nbsp;&nbsp;善得柔软心自在，&nbsp;&nbsp;&nbsp;&nbsp;我礼心调无畏者。

&nbsp;&nbsp;&nbsp;&nbsp;能调诸根离怨对，&nbsp;&nbsp;&nbsp;&nbsp;离畏无畏得安隐，

&nbsp;&nbsp;&nbsp;&nbsp;世尊烦恼不更发，&nbsp;&nbsp;&nbsp;&nbsp;消伏毒害悉无余。

&nbsp;&nbsp;&nbsp;&nbsp;那罗延力善修慈，&nbsp;&nbsp;&nbsp;&nbsp;于爱憎中心平等，

&nbsp;&nbsp;&nbsp;&nbsp;如来知诸众生相，&nbsp;&nbsp;&nbsp;&nbsp;不为六道之所摄。

&nbsp;&nbsp;&nbsp;&nbsp;离诸想心竭有爱，&nbsp;&nbsp;&nbsp;&nbsp;放智慧光破诸闇，

&nbsp;&nbsp;&nbsp;&nbsp;于诸法中心不著，&nbsp;&nbsp;&nbsp;&nbsp;牟尼超过无等伦。”

尔时，善目阿修罗王所设供养，亦如毗摩质多阿修罗王；修供养已，乘七宝车，绕佛三匝，奉众宝藏以献于佛，说偈叹曰：

&nbsp;&nbsp;&nbsp;&nbsp;“大雄久已知，&nbsp;&nbsp;&nbsp;&nbsp;诸法真实相，

&nbsp;&nbsp;&nbsp;&nbsp;所谓法名者，&nbsp;&nbsp;&nbsp;&nbsp;各各和合假。

&nbsp;&nbsp;&nbsp;&nbsp;一切诸法体，&nbsp;&nbsp;&nbsp;&nbsp;种种求不得，

&nbsp;&nbsp;&nbsp;&nbsp;所言此法者，&nbsp;&nbsp;&nbsp;&nbsp;说唯是假名。

&nbsp;&nbsp;&nbsp;&nbsp;离名名体性，&nbsp;&nbsp;&nbsp;&nbsp;诸相亦如是，

&nbsp;&nbsp;&nbsp;&nbsp;无相亦无名，&nbsp;&nbsp;&nbsp;&nbsp;已离三种法。

&nbsp;&nbsp;&nbsp;&nbsp;所言解说者，&nbsp;&nbsp;&nbsp;&nbsp;实无可显说，

&nbsp;&nbsp;&nbsp;&nbsp;说者说亦无，&nbsp;&nbsp;&nbsp;&nbsp;解者亦复然。

&nbsp;&nbsp;&nbsp;&nbsp;如是知于法，&nbsp;&nbsp;&nbsp;&nbsp;无上牟尼子，

&nbsp;&nbsp;&nbsp;&nbsp;于诸法不著，&nbsp;&nbsp;&nbsp;&nbsp;修行大名称。”

尔时，伏三界阿修罗王所设供养，亦如毗摩质多阿修罗王；修供养已，乘七宝车，绕佛三匝，用真珠璎珞以奉如来，说偈叹曰：

&nbsp;&nbsp;&nbsp;&nbsp;“我今叹佛离怨敌，&nbsp;&nbsp;&nbsp;&nbsp;颜容端正戒智力，

&nbsp;&nbsp;&nbsp;&nbsp;一切世间无如佛，&nbsp;&nbsp;&nbsp;&nbsp;以无比身伏仇对。

&nbsp;&nbsp;&nbsp;&nbsp;色力光明照三有，&nbsp;&nbsp;&nbsp;&nbsp;修诸善业得端正，

&nbsp;&nbsp;&nbsp;&nbsp;以布施力得其相，&nbsp;&nbsp;&nbsp;&nbsp;八十种好悉严净。

&nbsp;&nbsp;&nbsp;&nbsp;净持戒力无能动，&nbsp;&nbsp;&nbsp;&nbsp;明人思量所不得，

&nbsp;&nbsp;&nbsp;&nbsp;佛持戒心清净故，&nbsp;&nbsp;&nbsp;&nbsp;人中师子所作成。

&nbsp;&nbsp;&nbsp;&nbsp;如来智力更无比，&nbsp;&nbsp;&nbsp;&nbsp;以无怖畏胜三界，

&nbsp;&nbsp;&nbsp;&nbsp;如师子王众中吼，&nbsp;&nbsp;&nbsp;&nbsp;超过一切诸外道。”

尔时，毗卢遮那阿修罗王所设供养，亦如毗摩质多阿修罗王；设供养已，乘七宝车，绕佛三匝，手执众宝以散如来，复以偈颂而赞叹曰：

&nbsp;&nbsp;&nbsp;&nbsp;“诸众皆集牟尼所，&nbsp;&nbsp;&nbsp;&nbsp;净心瞻仰如来面，

&nbsp;&nbsp;&nbsp;&nbsp;一切现前睹世尊，&nbsp;&nbsp;&nbsp;&nbsp;斯则如来不共相。

&nbsp;&nbsp;&nbsp;&nbsp;佛以一音演说法，&nbsp;&nbsp;&nbsp;&nbsp;种种随心各皆解，

&nbsp;&nbsp;&nbsp;&nbsp;世尊说应众生机，&nbsp;&nbsp;&nbsp;&nbsp;斯则如来不共相。

&nbsp;&nbsp;&nbsp;&nbsp;佛以一音演说法，&nbsp;&nbsp;&nbsp;&nbsp;众生随类各得解，

&nbsp;&nbsp;&nbsp;&nbsp;称意所欲知其义，&nbsp;&nbsp;&nbsp;&nbsp;斯则如来不共相。

&nbsp;&nbsp;&nbsp;&nbsp;佛以一音演说法，&nbsp;&nbsp;&nbsp;&nbsp;或有修进或调伏，

&nbsp;&nbsp;&nbsp;&nbsp;或有获得无学果，&nbsp;&nbsp;&nbsp;&nbsp;斯则如来不共法。”

尔时，目真邻陀阿修罗王所设供养，亦如毗摩质多阿修罗王；修供养已，乘七宝车，绕佛三匝，手执赤真珠以散佛上，说偈赞曰：

&nbsp;&nbsp;&nbsp;&nbsp;“欣喜净心敬信佛，&nbsp;&nbsp;&nbsp;&nbsp;离于傲慢无邪见，

&nbsp;&nbsp;&nbsp;&nbsp;顺佛阿含不放逸，&nbsp;&nbsp;&nbsp;&nbsp;是为修行无比子。

&nbsp;&nbsp;&nbsp;&nbsp;诸法自性不可得，&nbsp;&nbsp;&nbsp;&nbsp;如梦行欲悉皆虚，

&nbsp;&nbsp;&nbsp;&nbsp;但随想起非实有，&nbsp;&nbsp;&nbsp;&nbsp;世尊知法亦如是。

&nbsp;&nbsp;&nbsp;&nbsp;如秋时云水中月，&nbsp;&nbsp;&nbsp;&nbsp;迷惑无智愚众生，

&nbsp;&nbsp;&nbsp;&nbsp;不能惑著明智人，&nbsp;&nbsp;&nbsp;&nbsp;深乐佛法精进者。

&nbsp;&nbsp;&nbsp;&nbsp;妙人最妙不错悟，&nbsp;&nbsp;&nbsp;&nbsp;于佛法中不放逸，

&nbsp;&nbsp;&nbsp;&nbsp;分别诸法悉如梦，&nbsp;&nbsp;&nbsp;&nbsp;得见如实妙三昧。”

尔时，毗摩质多阿修罗王等，有六十那由他阿修罗，设供养已，皆各合掌作礼而住，欣欣踊跃，情意充满，喜乐称心，菩提之心流注不绝。

尔时，世尊知彼诸阿修罗信心供养已，如诸佛法示现微笑相，从其面门放无量色光，青黄赤白红紫玻瓈，亦如金银及以杂色；从口出已，绕佛三匝，还从顶入。

尔时，慧命马胜比丘，从坐而起，偏袒右肩，右膝著地，合掌向佛，为佛作礼，以偈问曰：

&nbsp;&nbsp;&nbsp;&nbsp;“雄猛牟尼现瑞相，&nbsp;&nbsp;&nbsp;&nbsp;愍世间者非无因，

&nbsp;&nbsp;&nbsp;&nbsp;人中最胜愿为说，&nbsp;&nbsp;&nbsp;&nbsp;大仙所现之因缘。

&nbsp;&nbsp;&nbsp;&nbsp;怜愍世间现瑞应，&nbsp;&nbsp;&nbsp;&nbsp;见诸修罗胜供养，

&nbsp;&nbsp;&nbsp;&nbsp;欲授修罗决定记，&nbsp;&nbsp;&nbsp;&nbsp;令我等辈得欣欣。

&nbsp;&nbsp;&nbsp;&nbsp;朝有胜心无有疑，&nbsp;&nbsp;&nbsp;&nbsp;此众中有发心者，

&nbsp;&nbsp;&nbsp;&nbsp;世尊知其信根已，&nbsp;&nbsp;&nbsp;&nbsp;人中师子现此瑞。

&nbsp;&nbsp;&nbsp;&nbsp;朝日谁发清净心？ 谁于人中生胜信？

&nbsp;&nbsp;&nbsp;&nbsp;世尊知其信根已，&nbsp;&nbsp;&nbsp;&nbsp;现此最妙之瑞相？

&nbsp;&nbsp;&nbsp;&nbsp;今此大众皆有疑，&nbsp;&nbsp;&nbsp;&nbsp;皆见如来现微笑，

&nbsp;&nbsp;&nbsp;&nbsp;谁复朝日降魔怨，&nbsp;&nbsp;&nbsp;&nbsp;现此瑞相为此人？

&nbsp;&nbsp;&nbsp;&nbsp;善哉降怨大仙尊，&nbsp;&nbsp;&nbsp;&nbsp;愿断大众心犹豫，

&nbsp;&nbsp;&nbsp;&nbsp;愿尊速说勿踟蹰，&nbsp;&nbsp;&nbsp;&nbsp;断此大众之疑网！”

尔时，世尊以偈答马胜比丘曰：

&nbsp;&nbsp;&nbsp;&nbsp;“善哉比丘所问义，&nbsp;&nbsp;&nbsp;&nbsp;我所现瑞利世间，

&nbsp;&nbsp;&nbsp;&nbsp;我说果报无有余，&nbsp;&nbsp;&nbsp;&nbsp;汝今一心善谛听。

&nbsp;&nbsp;&nbsp;&nbsp;诸阿修罗供养佛，&nbsp;&nbsp;&nbsp;&nbsp;为求无上胜菩提，

&nbsp;&nbsp;&nbsp;&nbsp;修罗心意无所依，&nbsp;&nbsp;&nbsp;&nbsp;如手在空不障碍。

&nbsp;&nbsp;&nbsp;&nbsp;此等供养世尊已，&nbsp;&nbsp;&nbsp;&nbsp;阿修罗众心清净，

&nbsp;&nbsp;&nbsp;&nbsp;大智皆舍修罗道，&nbsp;&nbsp;&nbsp;&nbsp;于人天中久受乐。

&nbsp;&nbsp;&nbsp;&nbsp;此等于其未来世，&nbsp;&nbsp;&nbsp;&nbsp;值遇恒沙人师子，

&nbsp;&nbsp;&nbsp;&nbsp;于善名劫得成佛，&nbsp;&nbsp;&nbsp;&nbsp;如来皆号为善名。

&nbsp;&nbsp;&nbsp;&nbsp;数满六十那由他，&nbsp;&nbsp;&nbsp;&nbsp;名振十方照世间，

&nbsp;&nbsp;&nbsp;&nbsp;演说无依无著法，&nbsp;&nbsp;&nbsp;&nbsp;广能度胜天人众。

&nbsp;&nbsp;&nbsp;&nbsp;彼诸佛土甚严净，&nbsp;&nbsp;&nbsp;&nbsp;佛知世间离五浊，

&nbsp;&nbsp;&nbsp;&nbsp;净佛国土三千界，&nbsp;&nbsp;&nbsp;&nbsp;满足六十那由他。

&nbsp;&nbsp;&nbsp;&nbsp;彼国无诸三恶趣，&nbsp;&nbsp;&nbsp;&nbsp;以欣喜心土田净，

&nbsp;&nbsp;&nbsp;&nbsp;彼佛雄猛除诸难，&nbsp;&nbsp;&nbsp;&nbsp;演说无上大乘法。

&nbsp;&nbsp;&nbsp;&nbsp;彼等诸佛得寿命，&nbsp;&nbsp;&nbsp;&nbsp;住世六十那由劫，

&nbsp;&nbsp;&nbsp;&nbsp;演说无所依止法，&nbsp;&nbsp;&nbsp;&nbsp;一一导师皆亦然。

&nbsp;&nbsp;&nbsp;&nbsp;彼诸如来灭度后，&nbsp;&nbsp;&nbsp;&nbsp;世间智者尽皆灭，

&nbsp;&nbsp;&nbsp;&nbsp;满足六十那由劫，&nbsp;&nbsp;&nbsp;&nbsp;彼佛正法住在世。

&nbsp;&nbsp;&nbsp;&nbsp;是诸如来各各度，&nbsp;&nbsp;&nbsp;&nbsp;如恒河沙众生聚，

&nbsp;&nbsp;&nbsp;&nbsp;彼诸如来等无量，&nbsp;&nbsp;&nbsp;&nbsp;土寿法住亦如是。

&nbsp;&nbsp;&nbsp;&nbsp;彼诸善逝能成熟，&nbsp;&nbsp;&nbsp;&nbsp;六十那由众生数，

&nbsp;&nbsp;&nbsp;&nbsp;皆令安住大乘中，&nbsp;&nbsp;&nbsp;&nbsp;各各绍继三宝种。

&nbsp;&nbsp;&nbsp;&nbsp;今此授记为修罗，&nbsp;&nbsp;&nbsp;&nbsp;利世间者大仙说，

&nbsp;&nbsp;&nbsp;&nbsp;天人闻斯授记已，&nbsp;&nbsp;&nbsp;&nbsp;身心踊跃得净信。”

## 大宝积经卷第六十三

### 菩萨见实会第十六之三本事品第四

尔时，慧命摩诃迦葉，见诸阿修罗王供养佛已，生希有心，作是思惟：“世尊本修菩萨行时，作何善根得是果报？”时，迦葉即入如实三昧，以其三昧严心力故，忆念过去阿僧祇阿僧祇劫，如来所修一切功德；于彼彼道、彼彼生中所修善根，皆为满足无上菩提；以此善根得住不退转地，彼诸善根皆得念知。

尔时，迦葉忆念如来大善根时，作如是心：“如佛所习善根广大，如来一一发心善根，如十方世界恒沙刹土，其中众生皆得人身；得人身已，众生如恒沙劫，供养善逝亦如修罗；一一众生如恒沙劫供养如来已，不能报如来一发心善根。”

尔时，慧命摩诃迦葉，从三昧起，以偈赞曰：

&nbsp;&nbsp;&nbsp;&nbsp;“一一如来牟尼尊，&nbsp;&nbsp;&nbsp;&nbsp;发心广大向菩提，

&nbsp;&nbsp;&nbsp;&nbsp;此修罗等所供养，&nbsp;&nbsp;&nbsp;&nbsp;佛迦罗分不及一。

&nbsp;&nbsp;&nbsp;&nbsp;世尊应供人中上，&nbsp;&nbsp;&nbsp;&nbsp;如须弥山真檀聚，

&nbsp;&nbsp;&nbsp;&nbsp;人天中胜所供养，&nbsp;&nbsp;&nbsp;&nbsp;由度功德彼岸故。

&nbsp;&nbsp;&nbsp;&nbsp;人中师子应受供，&nbsp;&nbsp;&nbsp;&nbsp;过诸恒河沙数等，

&nbsp;&nbsp;&nbsp;&nbsp;譬如大海满中水，&nbsp;&nbsp;&nbsp;&nbsp;香水和合而供养。

&nbsp;&nbsp;&nbsp;&nbsp;具足功德应受供，&nbsp;&nbsp;&nbsp;&nbsp;多于恒河沙数等，

&nbsp;&nbsp;&nbsp;&nbsp;积满华聚而供养，&nbsp;&nbsp;&nbsp;&nbsp;犹如斫迦婆罗山。

&nbsp;&nbsp;&nbsp;&nbsp;自然大士应受供，&nbsp;&nbsp;&nbsp;&nbsp;如须弥山灯明炷，

&nbsp;&nbsp;&nbsp;&nbsp;大海以为香油器，&nbsp;&nbsp;&nbsp;&nbsp;以灯供养诸胜者。

&nbsp;&nbsp;&nbsp;&nbsp;应受供养大威势，&nbsp;&nbsp;&nbsp;&nbsp;多于恒河沙数等，

&nbsp;&nbsp;&nbsp;&nbsp;造立塔庙而供养，&nbsp;&nbsp;&nbsp;&nbsp;由度功德彼岸故。

&nbsp;&nbsp;&nbsp;&nbsp;人中坚固应受供，&nbsp;&nbsp;&nbsp;&nbsp;以诸广大胜宝盖，

&nbsp;&nbsp;&nbsp;&nbsp;其盖遍覆三千界，&nbsp;&nbsp;&nbsp;&nbsp;经于那由他劫数。

&nbsp;&nbsp;&nbsp;&nbsp;怜愍世间人中尊，&nbsp;&nbsp;&nbsp;&nbsp;无边功德应受供，

&nbsp;&nbsp;&nbsp;&nbsp;以诸宝幢所供养，&nbsp;&nbsp;&nbsp;&nbsp;遍满十方诸世界。

&nbsp;&nbsp;&nbsp;&nbsp;于不思议亿劫数，&nbsp;&nbsp;&nbsp;&nbsp;以广大幡而供养，

&nbsp;&nbsp;&nbsp;&nbsp;满恒河沙诸世界，&nbsp;&nbsp;&nbsp;&nbsp;经于无量亿劫数。

&nbsp;&nbsp;&nbsp;&nbsp;供养如来人师子，&nbsp;&nbsp;&nbsp;&nbsp;起于分别作譬喻，

&nbsp;&nbsp;&nbsp;&nbsp;大论师中师子子，&nbsp;&nbsp;&nbsp;&nbsp;谛听谛听诸天人。

&nbsp;&nbsp;&nbsp;&nbsp;我及诸来在此众，&nbsp;&nbsp;&nbsp;&nbsp;若如恒河沙数等，

&nbsp;&nbsp;&nbsp;&nbsp;诸有十方世界众，&nbsp;&nbsp;&nbsp;&nbsp;一切皆当得作佛。

&nbsp;&nbsp;&nbsp;&nbsp;具足十力人师子，&nbsp;&nbsp;&nbsp;&nbsp;彼佛头数如恒沙，

&nbsp;&nbsp;&nbsp;&nbsp;一一皆有恒沙头，&nbsp;&nbsp;&nbsp;&nbsp;于一一头如恒沙。

&nbsp;&nbsp;&nbsp;&nbsp;各各皆有恒沙口，&nbsp;&nbsp;&nbsp;&nbsp;彼于一一无量口，

&nbsp;&nbsp;&nbsp;&nbsp;有于无量沙数舌，&nbsp;&nbsp;&nbsp;&nbsp;以舌赞叹于如来。

&nbsp;&nbsp;&nbsp;&nbsp;彼诸如来说不尽，&nbsp;&nbsp;&nbsp;&nbsp;功德彼岸不可到，

&nbsp;&nbsp;&nbsp;&nbsp;一切智智不可量，&nbsp;&nbsp;&nbsp;&nbsp;由度功德彼岸故。”

尔时，世尊告诸比丘言：“善哉！善哉！诸比丘，我诸声闻端直而住，有智有法亦如梵天，乃能入我功德海中。何以故？如来具足无量功德，具足不思议功德。诸比丘，如来功德聚不可思议。诸比丘，如来功德聚若是色者，一一发心所得功德，如恒河沙等世界中所不容受。何以故？诸比丘，如来一一发心功德，一切智所攀缘处，如洹沙等诸佛，如恒沙等劫，不能思量，说不可尽。何以故？如来本修菩萨行时，无一发心不为利益一切众生、众生所摄者，无一发心不为一切众生。众生界无边际，其中众生亦无边际，所有众生界无边际，如来一一发心功德亦无边际。何以故？如众生界无边际，如众生界不可量，如来一一发心功德聚不可穷尽，皆为怜愍利益安乐一切众生故，是故发心。假使一切众生供养时，不能报如来一发心功德。何以故？彼诸众生供养如来，皆为希望杂食世报故。菩萨本发心，离于杂食求世报心，为利益安乐众生故，欲令众生背于生死趣向涅槃。如来本修菩萨行时，为利益安乐众生，离于杂食不求世报。”

佛告诸比丘：“于过去世无量无边流转生死，阿僧祇不可思议无始世界，不可说劫中，有佛号曰因陀幢王，出现于世，如来、应供、正遍知、明行足、善逝、世间解、无上士、调御丈夫、天人师、佛婆伽婆。彼佛如来，以一一发心，如恒沙等世界中，曾为众生作利益安乐思量发心。比丘，彼因陀幢如来作佛时，恒河沙世界同一佛刹。其因陀幢如来应供正遍知国土严净，离于恶趣及以八难。是因陀幢如来应供正遍知，其国土中所有众生住正定聚，其邪定众生、增上慢众生一向皆无，不净身业、不净口业、不净意业一切皆无，亦无恶趣烦恼作恶趣业。何以故？因陀幢如来教是众生，令其发心止一切恶，以其善法授令修学。是因陀幢如来国土中，曾得五种乐，所谓一得欲乐，二得出家乐，三得禅乐，四得三摩跋提乐，五得无上菩提乐。彼诸众生虽受其乐而不贪著。譬如蜜蜂但取其味不取华色，彼诸众生亦复如是，虽受其乐而不取著。譬如飞鸟空中而行不著其空，如是众生虽受其乐而不取著，亦复如是。是因陀幢如来应供正遍知，其佛土中所有众生，无有忧苦，唯有喜乐，亦无不苦不乐受；愚痴无故，唯有称心之乐。何以故？彼诸众生本修善故。由彼因陀幢如来本修菩萨行时，现诸相好，令彼众生不作一切恶，安置众生修习善法。彼等次第离诸恶道，安于善处。彼等于一切种不善业，一向悉无。其所作业得果报时，心不欣乐。生苦受者，无有是处，不作恶业不受苦果故。愚痴无故，不苦不乐受亦无。彼因陀幢如来佛土中，一切时恒无恶风暴雨，亦无毒热。彼诸众生时节变易苦，一切皆无。彼因陀幢如来本修菩萨行时，彼佛土中，其诸众生，一切身业智、上首智，顺转演说开示正显；如是一切口业智、上首智，顺转演说开示正显；如是一切意业智、上首智，顺转演说开示正显。如是彼诸众生从彼菩萨闻已，彼诸众生一切身业、一切口业、一切意业智上首智顺转回向。以善业故，愚痴报不生。以其愚痴故，受不苦不乐受。彼诸众生于彼佛土中，苦受、不苦不乐受一向皆无，以离愚痴故。彼诸众生生彼国土时，其因陀幢如来教化已，于法敬重；若游行时，思量于法，爱欲于法，染著于法。彼等心生爱欲染著，于法游行时无有苦受，行住坐卧睡寤，乃至无有威仪之苦。彼诸众生在国土中，无恶可顺；以无恶故，无苦可生，于善无著。以是因缘，彼诸众生善顺无故，变易苦无；于诸法中不生贪著，是故坏苦不生。亦无怨憎会苦。何以故？由彼众生于一切众生中得住平等心现前，是故无有怨憎会苦。亦无爱别离苦。何以故？由彼众生于一切法不著故；其爱别离苦从爱而生，是故无有爱别离苦。苦苦亦无。何以故？于乐受不生著故。唯有行苦，所谓无常苦。何以故？彼佛唯说第一义故。彼佛住世经恒沙劫，于彼佛刹，无一众生与佛竞论者来生其国。何以故？由彼如来本行菩萨时成熟众生故。”

佛告诸比丘：“于意云何？能以下善根、少善根、不善习善根、不善相应善根、非大精进善根、非善趣善根、非善发善根、非善回向善根，可能利益如是等众生，能与乐除苦耶？可能净如是广大国土，成熟如是多众生耶？”

诸比丘言：“不也，世尊。”

佛复告诸比丘言：“于意云何？可以下心、怯弱不善根相应心、非精进心、非善集根心、非善趣心、非善发善根心、非善回向心，可能利益如是等众生，思惟与乐能除苦耶？可能严净如是广大佛刹，成熟如是多众生耶？”

诸比丘言：“不也，世尊。”

佛复告诸比丘言：“于意云何？可以下信、少信、羸信、怯弱信、不善相应信、非精进信、非善集善根信、非善趣信、非善发善根信、非善回向信，能利益如是等众生，除苦与乐耶？能严净如是广大佛刹，成熟如是多众生耶？”

诸比丘言：“不也，世尊。”

佛复告诸比丘：“于意云何？可以下戒、少戒、羸戒、非精进戒、非善集善根戒、非善趣戒、非善发善根戒、非善回向戒，能利益如是等众生，除苦与乐耶？能严净如是广大佛刹，成熟如是多众生耶？”

诸比丘言：“不也，世尊。”

佛复告诸比丘言：“于意云何？颇以下精进、少精进、羸精进、怯弱精进、非相应精进、非精进精进、非善集善根精进、非善趣精进、非善发善根精进、非善回向精进，能利益如是等众生，除苦与乐耶？及能严净如是广大佛刹，成熟如是多众生耶？”

诸比丘言：“不也，婆伽婆。”

佛复告诸比丘：“于汝意云何？颇以下念、少念、羸念、怯弱念、非相应善根念、非精进念、非善集善根念、非善趣念、非善发善根念、非善回向念，能利益众生，及思惟与乐耶？及能严净如是广大佛刹，成熟多众生耶？”

诸比丘言：“不也，世尊。”

佛复告诸比丘言：“于汝意云何？颇以下定、少定、羸定、怯弱定、非相应善根定、非精进定、非善集善根定、非善趣定、非善发善根定、非善回向定，能利益众生，思惟与乐耶？能严净如是广大佛刹，及能成熟如是多众生耶？”

诸比丘言：“不也，世尊。”

佛复告诸比丘言：“于汝意云何？颇以下慧、少慧、羸慧、怯弱慧、非相应善根慧、非精进慧、非善集善根慧、非善趣慧、非善发善根慧、非善回向慧，能利益众生，思惟与乐耶？能严净如是广大佛刹，及能成熟如是多众生耶？”

诸比丘言：“不也，世尊。”

佛告诸比丘言：“诸比丘，实如是，不以少善根、少戒、少信、少精进、少念、少定、少慧，能利益众生，及思惟与乐离苦耶！能严净广大佛刹，成熟如是多众生耶！”

佛告诸比丘：“于意云何？彼时因陀幢如来，汝知谁也？”如来问已，诸比丘默然不答。

当于尔时，东方过如恒沙等诸佛世界，有世界名曰月光庄严。彼土有佛，号高威德王如来应供正遍知，今现住世。文殊师利在彼众中，即知释迦牟尼心念已，即白高威德王佛言：“今释迦如来，在娑婆世界说法。世尊，我今往彼见释迦如来，礼拜听法，供养恭敬。”作是请已，时高威德王如来，告文殊师利：“任意而去，今正是时。”

尔时，文殊师利童子，从座而起，偏袒右肩，右膝著地，头面礼高威德王如来，右绕三匝。譬如壮士屈伸臂顷，时文殊师利，在彼月光庄严世界中没，释迦牟尼佛前出，头面接足敬礼如来，却坐一面，白佛言：“世尊，昔时因陀幢如来者，今即世尊是也。何以故？由是世尊具足不可思议诸善方便，能成熟众生净佛国土，恒不疲倦亦无厌足故。世尊，安置众生住菩萨乘亦无厌足。若有实语人作正语者，胜中之胜，胜中之妙，胜中上首，最胜中最胜，言佛如是者，当知释迦牟尼佛真实无异。”

时，文殊师利而说偈言：

&nbsp;&nbsp;&nbsp;&nbsp;“雄猛巧方便，&nbsp;&nbsp;&nbsp;&nbsp;怜愍诸世间，

&nbsp;&nbsp;&nbsp;&nbsp;现大威神力，&nbsp;&nbsp;&nbsp;&nbsp;成熟众生故。

&nbsp;&nbsp;&nbsp;&nbsp;已于过去世，&nbsp;&nbsp;&nbsp;&nbsp;曾作八亿佛，

&nbsp;&nbsp;&nbsp;&nbsp;犹自有神力，&nbsp;&nbsp;&nbsp;&nbsp;无心取正觉。

&nbsp;&nbsp;&nbsp;&nbsp;六十一三千，&nbsp;&nbsp;&nbsp;&nbsp;清净佛国土，

&nbsp;&nbsp;&nbsp;&nbsp;浅识不知佛，&nbsp;&nbsp;&nbsp;&nbsp;牟尼巧方便。

&nbsp;&nbsp;&nbsp;&nbsp;不舍初发心，&nbsp;&nbsp;&nbsp;&nbsp;彼彼处处现，

&nbsp;&nbsp;&nbsp;&nbsp;更于未来世，&nbsp;&nbsp;&nbsp;&nbsp;示现无量佛。”

### 伽楼罗王授记品第五

尔时，复有八亿六千万金翅鸟王，见诸阿修罗供养世尊及得授记已，于如来所生无等敬信，踊跃欣喜。为供养故，化作八亿六千万殿堂，纯以诸天七宝庄饰，甚奇微妙。一一殿堂七重钩栏，四宝所成，微妙第一，所谓金、银、琉璃、玻瓈。金钩栏者，金为寻梁及作众柱，银为曲鞚。银钩栏者，银为寻梁及作众柱，金为曲棂。毗琉璃钩栏，以毗琉璃而为梁柱，玻瓈为棂。玻瓈钩栏，玻瓈梁柱，毗琉璃棂。彼诸殿堂，周匝四面，垂七宝铃，所谓金、银、琉璃、玻瓈、真珠、砗磲、玛瑙。其宝精奇，微妙第一。是诸殿堂，复以七宝罗网覆上，所谓金网、银网、毗琉璃网、玻瓈宝网、赤真珠网、砗磲之网、玛瑙网等微妙第一。复更化作八亿六千万七宝之盖，微妙奇特，所谓金银乃至玛瑙。复更化作八亿六千万七宝妙幢，所谓金银乃至玛瑙，青幢黄头，黄幢青头，赤幢白头，白幢赤头，杂色之幢纯色为头，纯色之幢杂色为头。复更化作八亿六千万七宝妙幡，有种种色严净第一。复更化作八亿六千万七宝之帐，所谓金银乃至玛瑙，宝线织成微妙第一。

尔时，诸金翅鸟王，持是八亿六千万七宝殿堂、八亿六千万七宝之盖、八亿六千万七宝之幢、八亿六千万七宝之幡、八亿六千万七宝之帐，悉以奉献如来世尊；既奉献已，彼诸鸟王及供养具，于虚空中绕佛三匝。譬如咽罗婆那象王于三十三天，顶戴诸天乘空而游，诣波利质多罗树；彼诸鸟王，持是殿堂、盖、幢、幡、帐，飞腾虚空，绕佛三匝，亦复如是。

尔时，彼诸鸟王敬绕佛已，却住一面，曲躬合掌，众共一音，以偈赞曰：

&nbsp;&nbsp;&nbsp;&nbsp;“归命出离生死者！ &nbsp;&nbsp;&nbsp;&nbsp;归命救度生死人！

&nbsp;&nbsp;&nbsp;&nbsp;归命无等坚固士！ &nbsp;&nbsp;&nbsp;&nbsp;归命无上无等圣！

&nbsp;&nbsp;&nbsp;&nbsp;愿我当得坚固身，&nbsp;&nbsp;&nbsp;&nbsp;三十二相自严饰，

&nbsp;&nbsp;&nbsp;&nbsp;复有八十随形好，&nbsp;&nbsp;&nbsp;&nbsp;唯愿我等如导师！

&nbsp;&nbsp;&nbsp;&nbsp;愿我圆光具威德，&nbsp;&nbsp;&nbsp;&nbsp;形颜功德皆成就！

&nbsp;&nbsp;&nbsp;&nbsp;愿得第一佛威仪，&nbsp;&nbsp;&nbsp;&nbsp;令他心净证寂灭！

&nbsp;&nbsp;&nbsp;&nbsp;愿具持戒三摩提，&nbsp;&nbsp;&nbsp;&nbsp;亦得诸佛上智慧！

&nbsp;&nbsp;&nbsp;&nbsp;愿悉作佛度群有，&nbsp;&nbsp;&nbsp;&nbsp;如佛今作世导师！

&nbsp;&nbsp;&nbsp;&nbsp;世尊我愿具十力，&nbsp;&nbsp;&nbsp;&nbsp;亦到十八不共岸，

&nbsp;&nbsp;&nbsp;&nbsp;成佛智慧过世间，&nbsp;&nbsp;&nbsp;&nbsp;如今如来上中上！

&nbsp;&nbsp;&nbsp;&nbsp;亦知众生无体性，&nbsp;&nbsp;&nbsp;&nbsp;如幻如梦无所依，

&nbsp;&nbsp;&nbsp;&nbsp;宣说如响如虚空，&nbsp;&nbsp;&nbsp;&nbsp;如佛今日为众说。”

尔时，世尊知诸鸟王得敬信已，现微笑相。是时，慧命马胜比丘，见佛微笑，以偈问曰：

&nbsp;&nbsp;&nbsp;&nbsp;“人中无上胜导师，&nbsp;&nbsp;&nbsp;&nbsp;非是无事现微笑，

&nbsp;&nbsp;&nbsp;&nbsp;愍世间者为我说，&nbsp;&nbsp;&nbsp;&nbsp;现此微笑何因缘？

&nbsp;&nbsp;&nbsp;&nbsp;彼诸鸟王已供佛，&nbsp;&nbsp;&nbsp;&nbsp;宝殿幢幡空中现，

&nbsp;&nbsp;&nbsp;&nbsp;令此天人生希奇，&nbsp;&nbsp;&nbsp;&nbsp;愿两足尊说是义。

&nbsp;&nbsp;&nbsp;&nbsp;一切大众合掌住，&nbsp;&nbsp;&nbsp;&nbsp;深心清净皆欣喜，

&nbsp;&nbsp;&nbsp;&nbsp;愿闻金翅未来果，&nbsp;&nbsp;&nbsp;&nbsp;愿两足尊说此义。

&nbsp;&nbsp;&nbsp;&nbsp;人中最胜若说已，&nbsp;&nbsp;&nbsp;&nbsp;一切大众皆无疑，

&nbsp;&nbsp;&nbsp;&nbsp;大众离疑得无畏，&nbsp;&nbsp;&nbsp;&nbsp;如来智能令欣喜。

&nbsp;&nbsp;&nbsp;&nbsp;大众欣喜得无畏，&nbsp;&nbsp;&nbsp;&nbsp;离诸过恶心清净，

&nbsp;&nbsp;&nbsp;&nbsp;彼众乐闻如来说，&nbsp;&nbsp;&nbsp;&nbsp;犹如弟子受师言。

&nbsp;&nbsp;&nbsp;&nbsp;愿断大众心所疑，&nbsp;&nbsp;&nbsp;&nbsp;愿佛摄受令欣跃，

&nbsp;&nbsp;&nbsp;&nbsp;大众欣喜皆来集，&nbsp;&nbsp;&nbsp;&nbsp;愿说金翅当来果。”

尔时，世尊以偈答慧命马胜言：

&nbsp;&nbsp;&nbsp;&nbsp;“十力真实超一切，&nbsp;&nbsp;&nbsp;&nbsp;八枝梵声悉具足，

&nbsp;&nbsp;&nbsp;&nbsp;降伏诸根为马胜，&nbsp;&nbsp;&nbsp;&nbsp;说于金翅未来果。

&nbsp;&nbsp;&nbsp;&nbsp;善哉马胜问是义，&nbsp;&nbsp;&nbsp;&nbsp;我现微笑愍世间，

&nbsp;&nbsp;&nbsp;&nbsp;谛听彼报以悦意，&nbsp;&nbsp;&nbsp;&nbsp;心当欣喜除疑网。

&nbsp;&nbsp;&nbsp;&nbsp;鸟王于我设妙供，&nbsp;&nbsp;&nbsp;&nbsp;为求无上菩提果，

&nbsp;&nbsp;&nbsp;&nbsp;十种智力四无畏，&nbsp;&nbsp;&nbsp;&nbsp;得彼法故成导师。

&nbsp;&nbsp;&nbsp;&nbsp;复求十八不共法，&nbsp;&nbsp;&nbsp;&nbsp;此等金翅供善逝，

&nbsp;&nbsp;&nbsp;&nbsp;亦求坚固不坏身，&nbsp;&nbsp;&nbsp;&nbsp;三十二相八十好。

&nbsp;&nbsp;&nbsp;&nbsp;求佛净戒三摩提，&nbsp;&nbsp;&nbsp;&nbsp;诸佛境界大智慧，

&nbsp;&nbsp;&nbsp;&nbsp;成就净土度世间，&nbsp;&nbsp;&nbsp;&nbsp;金翅求此供养我。

&nbsp;&nbsp;&nbsp;&nbsp;彼等信心供我已，&nbsp;&nbsp;&nbsp;&nbsp;智者能离畜生趣，

&nbsp;&nbsp;&nbsp;&nbsp;当必得生于天上，&nbsp;&nbsp;&nbsp;&nbsp;此是恶道最后身。

&nbsp;&nbsp;&nbsp;&nbsp;彼等后如恒沙劫，&nbsp;&nbsp;&nbsp;&nbsp;常生人中及天上，

&nbsp;&nbsp;&nbsp;&nbsp;供养无量诸佛已，&nbsp;&nbsp;&nbsp;&nbsp;当得作佛伏诸根。

&nbsp;&nbsp;&nbsp;&nbsp;彼佛国土无恶趣，&nbsp;&nbsp;&nbsp;&nbsp;具足身相离八难，

&nbsp;&nbsp;&nbsp;&nbsp;彼佛同名普端正，&nbsp;&nbsp;&nbsp;&nbsp;其劫名曰须弥幢。

&nbsp;&nbsp;&nbsp;&nbsp;八亿四千万岁中，&nbsp;&nbsp;&nbsp;&nbsp;怜愍世间故住世，

&nbsp;&nbsp;&nbsp;&nbsp;彼时一切诸善逝，&nbsp;&nbsp;&nbsp;&nbsp;住寿佛事皆悉同。

&nbsp;&nbsp;&nbsp;&nbsp;彼佛离热度烦恼，&nbsp;&nbsp;&nbsp;&nbsp;一一诸佛八十会，

&nbsp;&nbsp;&nbsp;&nbsp;一一会中八亿人，&nbsp;&nbsp;&nbsp;&nbsp;离于憍慢得自在。

&nbsp;&nbsp;&nbsp;&nbsp;以彼本有金色身，&nbsp;&nbsp;&nbsp;&nbsp;大力常怀憍慢故，

&nbsp;&nbsp;&nbsp;&nbsp;后成佛时为众生，&nbsp;&nbsp;&nbsp;&nbsp;除断憍慢转法轮。

&nbsp;&nbsp;&nbsp;&nbsp;彼等过去已曾为，&nbsp;&nbsp;&nbsp;&nbsp;修极苦行仙人众，

&nbsp;&nbsp;&nbsp;&nbsp;其数八亿六千万，&nbsp;&nbsp;&nbsp;&nbsp;凡所修行为神通。

&nbsp;&nbsp;&nbsp;&nbsp;彼诸仙人得通时，&nbsp;&nbsp;&nbsp;&nbsp;叹己苦行为希有，

&nbsp;&nbsp;&nbsp;&nbsp;不犯禁戒具功德，&nbsp;&nbsp;&nbsp;&nbsp;居住林中生憍慢。

&nbsp;&nbsp;&nbsp;&nbsp;以慢故生金翅中，&nbsp;&nbsp;&nbsp;&nbsp;以通心故具神力，

&nbsp;&nbsp;&nbsp;&nbsp;戒清净故得见佛，&nbsp;&nbsp;&nbsp;&nbsp;以慢故忘菩提心。”

&nbsp;&nbsp;&nbsp;&nbsp;如是佛授菩提记，&nbsp;&nbsp;&nbsp;&nbsp;及说金翅本所生，

&nbsp;&nbsp;&nbsp;&nbsp;大众闻已皆欣喜，&nbsp;&nbsp;&nbsp;&nbsp;喜已皆成菩提器。

### 龙女授记品第六

尔时，九亿六千万龙女，见诸阿修罗、伽楼罗供养世尊及授记已，心生欣喜。彼得欣喜踊悦称心，于世尊所起心供养，化作九亿六千万盖，皆七宝成，毗琉璃网以覆其上，赤真珠宝以为网缘，金为盖茎，毗琉璃宝以为盖子数有百千，杂宝旒苏垂下四面。化作九亿六千万马，青马青色青形青光，诸庄严具一切皆青，毗琉璃宝以为缰鞚。于上虚空中，化作大威德摩尼宝车。于其车上复有宝殿，纵广正等六十由旬，其殿遍覆诸来大众。其殿四面化作九亿六千万众宝旒苏，周遍垂下甚奇微妙，其诸光彩夺人心目。化作宝网弥覆殿上，复有宝铃悬殿四厢。化作七宝鸧鹄白鸽，以次飞行绕殿四面。又复化作九亿六千万种诸龙音乐。时诸龙女乘彼青马，各掷宝盖，于虚空中自然游行。是诸龙女各取乐器，奏诸音声绕佛三匝，以天旃檀末、天沉水末、多摩罗叶末、天真金末及诸龙华，并复化作种种之华而散佛上。复以优波罗华旒苏，种种杂色众华旒苏，种种无量杂香旒苏，种种无量杂色之衣，种种无量杂色璎珞，以用散佛广设供养，亦如彼诸阿修罗王。

尔时，九亿六千万龙女，作音乐时，以佛神力，其声遍满三千大千佛之世界。其中众生闻是声者，于阿耨多罗三藐三菩提得不退转。于大威德众宝殿中，及宝旒苏、众鸟行间，诸宝铃网微风吹击出妙音声，其声和雅甚可爱乐。譬如百伎音乐善巧学人之所击作，所出音声和雅可爱；于彼大威德殿，乃至铃网所出之声亦复如是。此声亦遍三千大千佛之世界，其中众生若闻声者，于阿耨多罗三藐三菩提亦不退转。

尔时，彼诸龙女，复更雨于种种天华、种种天香，与水俱下。其香华气顺风逆风，不顺不逆皆悉能去。以香水故，于迦毗罗城，纵广正等六十由旬，皆成香泥。其香泥气，遍满三千大千世界。其中众生闻是香气，亦于阿耨多罗三藐三菩提得不退转。

尔时，彼诸龙女供养佛已，及九亿六千万盖、九亿六千万马、九亿六千万音乐，一切众宝庄严供具。于虚空中，头面礼佛，右绕三匝，却住一面，曲躬合掌，以偈赞曰：

&nbsp;&nbsp;&nbsp;&nbsp;“诸龙妇等有智慧，&nbsp;&nbsp;&nbsp;&nbsp;心意踊悦生欣喜，

&nbsp;&nbsp;&nbsp;&nbsp;供养释迦牟尼佛，&nbsp;&nbsp;&nbsp;&nbsp;愿求安隐大菩提。

&nbsp;&nbsp;&nbsp;&nbsp;化作九亿六千万，&nbsp;&nbsp;&nbsp;&nbsp;宝盖及与妙庄严，

&nbsp;&nbsp;&nbsp;&nbsp;供养善逝善调心，&nbsp;&nbsp;&nbsp;&nbsp;出离一切诸障碍。

&nbsp;&nbsp;&nbsp;&nbsp;复化九亿六千万，&nbsp;&nbsp;&nbsp;&nbsp;妙马及与庄饰具，

&nbsp;&nbsp;&nbsp;&nbsp;马与庄严皆青色，&nbsp;&nbsp;&nbsp;&nbsp;亦复更有青色幢。

&nbsp;&nbsp;&nbsp;&nbsp;彼马一切空中行，&nbsp;&nbsp;&nbsp;&nbsp;诣于佛所作供养，

&nbsp;&nbsp;&nbsp;&nbsp;龙妇咸有信敬心，&nbsp;&nbsp;&nbsp;&nbsp;头面顶礼如来足。

&nbsp;&nbsp;&nbsp;&nbsp;于龙宫中化音乐，&nbsp;&nbsp;&nbsp;&nbsp;为供养故而持来，

&nbsp;&nbsp;&nbsp;&nbsp;来已奉上释迦文，&nbsp;&nbsp;&nbsp;&nbsp;应受供养大导师。

&nbsp;&nbsp;&nbsp;&nbsp;善逝令彼音乐声，&nbsp;&nbsp;&nbsp;&nbsp;遍满三千大千界，

&nbsp;&nbsp;&nbsp;&nbsp;无量众生得闻已，&nbsp;&nbsp;&nbsp;&nbsp;皆悉不退菩提心。

&nbsp;&nbsp;&nbsp;&nbsp;彼诸龙女于空中，&nbsp;&nbsp;&nbsp;&nbsp;化作一大众宝殿，

&nbsp;&nbsp;&nbsp;&nbsp;纵广由旬有六十，&nbsp;&nbsp;&nbsp;&nbsp;遍覆十方一切众。

&nbsp;&nbsp;&nbsp;&nbsp;宝名威德炽然光，&nbsp;&nbsp;&nbsp;&nbsp;普照十方大千界，

&nbsp;&nbsp;&nbsp;&nbsp;彼诸龙女大众前，&nbsp;&nbsp;&nbsp;&nbsp;净心欣喜供养佛。

&nbsp;&nbsp;&nbsp;&nbsp;生于踊悦无等心，&nbsp;&nbsp;&nbsp;&nbsp;为求安隐菩提果，

&nbsp;&nbsp;&nbsp;&nbsp;愿令我等当作佛，&nbsp;&nbsp;&nbsp;&nbsp;利益一切众生故。

&nbsp;&nbsp;&nbsp;&nbsp;我等愿于无量众，&nbsp;&nbsp;&nbsp;&nbsp;说法度诸烦恼缠，

&nbsp;&nbsp;&nbsp;&nbsp;亦如十力大导师，&nbsp;&nbsp;&nbsp;&nbsp;现救苦恼众生等。

&nbsp;&nbsp;&nbsp;&nbsp;一切诸法如幻焰，&nbsp;&nbsp;&nbsp;&nbsp;亦如水沫不坚实，

&nbsp;&nbsp;&nbsp;&nbsp;又如注雨所起泡，&nbsp;&nbsp;&nbsp;&nbsp;当知诸法无有主。

&nbsp;&nbsp;&nbsp;&nbsp;众生如像亦如影，&nbsp;&nbsp;&nbsp;&nbsp;如是观察世间已，

&nbsp;&nbsp;&nbsp;&nbsp;唯愿我等为众说，&nbsp;&nbsp;&nbsp;&nbsp;法性真如及实际。

&nbsp;&nbsp;&nbsp;&nbsp;如佛无过善见法，&nbsp;&nbsp;&nbsp;&nbsp;虚伪妄相诳愚者，

&nbsp;&nbsp;&nbsp;&nbsp;如幻庄严无有实，&nbsp;&nbsp;&nbsp;&nbsp;唯能惑乱诸凡夫。

&nbsp;&nbsp;&nbsp;&nbsp;众生于法迷无智，&nbsp;&nbsp;&nbsp;&nbsp;不知诸法如实性，

&nbsp;&nbsp;&nbsp;&nbsp;导师已见彼彼法，&nbsp;&nbsp;&nbsp;&nbsp;复能令他众生解。

&nbsp;&nbsp;&nbsp;&nbsp;虚空兴云遍覆地，&nbsp;&nbsp;&nbsp;&nbsp;见彼空云犹如影，

&nbsp;&nbsp;&nbsp;&nbsp;彼无体实无所依，&nbsp;&nbsp;&nbsp;&nbsp;亦复如影无有实。

&nbsp;&nbsp;&nbsp;&nbsp;如是众生无体性，&nbsp;&nbsp;&nbsp;&nbsp;唯能诳惑诸根门，

&nbsp;&nbsp;&nbsp;&nbsp;佛智如是见有趣，&nbsp;&nbsp;&nbsp;&nbsp;但能诳惑无智者。

&nbsp;&nbsp;&nbsp;&nbsp;世间尊重以此业，&nbsp;&nbsp;&nbsp;&nbsp;于智慧人作利益，

&nbsp;&nbsp;&nbsp;&nbsp;如来示现无体性，&nbsp;&nbsp;&nbsp;&nbsp;一切众生真实故。

&nbsp;&nbsp;&nbsp;&nbsp;唯以实法悦预子，&nbsp;&nbsp;&nbsp;&nbsp;生死泥中作桥梁，

&nbsp;&nbsp;&nbsp;&nbsp;愚痴实法非境界，&nbsp;&nbsp;&nbsp;&nbsp;由于著声不求义。

&nbsp;&nbsp;&nbsp;&nbsp;以佛无边我归依，&nbsp;&nbsp;&nbsp;&nbsp;具足示现真实者，

&nbsp;&nbsp;&nbsp;&nbsp;能与愚夫作亲救，&nbsp;&nbsp;&nbsp;&nbsp;归趣舍宅善知识。

&nbsp;&nbsp;&nbsp;&nbsp;如是为求大菩提，&nbsp;&nbsp;&nbsp;&nbsp;我等供养尊导师，

&nbsp;&nbsp;&nbsp;&nbsp;愿得作佛觉悟他，&nbsp;&nbsp;&nbsp;&nbsp;我益世间犹如佛。”

尔时，世尊知诸龙女得深信已，现微笑相。尔时，慧命马胜比丘，以偈问曰：

&nbsp;&nbsp;&nbsp;&nbsp;“于世智中胜智者，&nbsp;&nbsp;&nbsp;&nbsp;最胜导师现微笑，

&nbsp;&nbsp;&nbsp;&nbsp;尊重坚固德如山，&nbsp;&nbsp;&nbsp;&nbsp;今现微笑非无因。

&nbsp;&nbsp;&nbsp;&nbsp;人中最上胜尊主，&nbsp;&nbsp;&nbsp;&nbsp;愿为说此笑因缘，

&nbsp;&nbsp;&nbsp;&nbsp;天人龙鬼若得闻，&nbsp;&nbsp;&nbsp;&nbsp;于佛皆生大欣喜。

&nbsp;&nbsp;&nbsp;&nbsp;世间导师于世闻，&nbsp;&nbsp;&nbsp;&nbsp;常知一切因缘法，

&nbsp;&nbsp;&nbsp;&nbsp;无有一法佛不解，&nbsp;&nbsp;&nbsp;&nbsp;因缘种类佛悉知。

&nbsp;&nbsp;&nbsp;&nbsp;唯愿善逝见为说，&nbsp;&nbsp;&nbsp;&nbsp;如佛所知笑因缘，

&nbsp;&nbsp;&nbsp;&nbsp;一切大众若得闻，&nbsp;&nbsp;&nbsp;&nbsp;皆生欣喜除疑网。

&nbsp;&nbsp;&nbsp;&nbsp;如来妙法有大利，&nbsp;&nbsp;&nbsp;&nbsp;此等大众必当获，

&nbsp;&nbsp;&nbsp;&nbsp;大众若得寂定心，&nbsp;&nbsp;&nbsp;&nbsp;由味妙法利益故。

&nbsp;&nbsp;&nbsp;&nbsp;佛力令断分别已，&nbsp;&nbsp;&nbsp;&nbsp;唯乐菩提听佛说，

&nbsp;&nbsp;&nbsp;&nbsp;若得闻于笑因缘，&nbsp;&nbsp;&nbsp;&nbsp;当必成就于佛道。

&nbsp;&nbsp;&nbsp;&nbsp;若人于法情有疑，&nbsp;&nbsp;&nbsp;&nbsp;其心掉动生苦恼，

&nbsp;&nbsp;&nbsp;&nbsp;现今此会大众是，&nbsp;&nbsp;&nbsp;&nbsp;不知微笑因缘故。

&nbsp;&nbsp;&nbsp;&nbsp;大众堪能断疑网，&nbsp;&nbsp;&nbsp;&nbsp;唯愿导师令除灭，

&nbsp;&nbsp;&nbsp;&nbsp;速为众说度我等，&nbsp;&nbsp;&nbsp;&nbsp;以何因缘现微笑？

&nbsp;&nbsp;&nbsp;&nbsp;谁于今日心清净？ &nbsp;&nbsp;&nbsp;&nbsp;谁于今日降魔怨？

&nbsp;&nbsp;&nbsp;&nbsp;谁于佛所生敬信？ &nbsp;&nbsp;&nbsp;&nbsp;谁于今日供养佛？

&nbsp;&nbsp;&nbsp;&nbsp;唯愿导师大众前，&nbsp;&nbsp;&nbsp;&nbsp;演说谁有如是力，

&nbsp;&nbsp;&nbsp;&nbsp;我等闻已生喜心，&nbsp;&nbsp;&nbsp;&nbsp;生喜心已得安乐。

&nbsp;&nbsp;&nbsp;&nbsp;此诸大众咸敬礼，&nbsp;&nbsp;&nbsp;&nbsp;一切皆有疑网心，

&nbsp;&nbsp;&nbsp;&nbsp;愿说笑因生喜故，&nbsp;&nbsp;&nbsp;&nbsp;唯愿世尊断众疑。

&nbsp;&nbsp;&nbsp;&nbsp;此诸天人得闻已，&nbsp;&nbsp;&nbsp;&nbsp;大众当得无疑网，

&nbsp;&nbsp;&nbsp;&nbsp;若得闻于如来说，&nbsp;&nbsp;&nbsp;&nbsp;一切当得欣喜心。”

尔时，世尊以偈答慧命马胜言：

&nbsp;&nbsp;&nbsp;&nbsp;“善哉善哉慧马胜，&nbsp;&nbsp;&nbsp;&nbsp;能问如来笑因缘，

&nbsp;&nbsp;&nbsp;&nbsp;见诸龙女供养已，&nbsp;&nbsp;&nbsp;&nbsp;我愍世间故微笑。

&nbsp;&nbsp;&nbsp;&nbsp;我今为汝说彼果，&nbsp;&nbsp;&nbsp;&nbsp;离诸过恶至心听，

&nbsp;&nbsp;&nbsp;&nbsp;我今所为现微笑，&nbsp;&nbsp;&nbsp;&nbsp;汝马胜等听我语。

&nbsp;&nbsp;&nbsp;&nbsp;此诸龙女心无著，&nbsp;&nbsp;&nbsp;&nbsp;求大菩提修进行，

&nbsp;&nbsp;&nbsp;&nbsp;以智慧修世间空，&nbsp;&nbsp;&nbsp;&nbsp;决定安住菩提道。

&nbsp;&nbsp;&nbsp;&nbsp;于此无作无受者，&nbsp;&nbsp;&nbsp;&nbsp;亦无生者养育者，

&nbsp;&nbsp;&nbsp;&nbsp;但有诸法无余事，&nbsp;&nbsp;&nbsp;&nbsp;其法亦妄如焰像。

&nbsp;&nbsp;&nbsp;&nbsp;以知恩故供养我，&nbsp;&nbsp;&nbsp;&nbsp;能以智慧知真实，

&nbsp;&nbsp;&nbsp;&nbsp;善哉佛解诸世间，&nbsp;&nbsp;&nbsp;&nbsp;所谓能见空无主。

&nbsp;&nbsp;&nbsp;&nbsp;彼乐此空善修习，&nbsp;&nbsp;&nbsp;&nbsp;虽设供养犹如幻，

&nbsp;&nbsp;&nbsp;&nbsp;于胜菩提所发愿，&nbsp;&nbsp;&nbsp;&nbsp;观彼菩提亦无著。

&nbsp;&nbsp;&nbsp;&nbsp;此以无等供养佛，&nbsp;&nbsp;&nbsp;&nbsp;亦观众生空寂已，

&nbsp;&nbsp;&nbsp;&nbsp;永离龙道恶趣身，&nbsp;&nbsp;&nbsp;&nbsp;与彼帝释天中住。

&nbsp;&nbsp;&nbsp;&nbsp;在忉利天极受乐，&nbsp;&nbsp;&nbsp;&nbsp;尽彼天子寿命已，

&nbsp;&nbsp;&nbsp;&nbsp;无能毁訾彼名称，&nbsp;&nbsp;&nbsp;&nbsp;复得生彼夜摩天。

&nbsp;&nbsp;&nbsp;&nbsp;居止夜摩天宫时，&nbsp;&nbsp;&nbsp;&nbsp;具受彼天胜妙乐，

&nbsp;&nbsp;&nbsp;&nbsp;诸佛子等住彼中，&nbsp;&nbsp;&nbsp;&nbsp;乃至尽彼天寿量。

&nbsp;&nbsp;&nbsp;&nbsp;此诸佛子具受乐，&nbsp;&nbsp;&nbsp;&nbsp;尽彼夜摩天寿已，

&nbsp;&nbsp;&nbsp;&nbsp;复得往生兜率天，&nbsp;&nbsp;&nbsp;&nbsp;与彼处天同其类。

&nbsp;&nbsp;&nbsp;&nbsp;为诸天女常围绕，&nbsp;&nbsp;&nbsp;&nbsp;具受彼天胜妙乐，

&nbsp;&nbsp;&nbsp;&nbsp;心无所著住善道，&nbsp;&nbsp;&nbsp;&nbsp;譬如莲华水不污。

&nbsp;&nbsp;&nbsp;&nbsp;彼天能以大智慧，&nbsp;&nbsp;&nbsp;&nbsp;观察一切世间空，

&nbsp;&nbsp;&nbsp;&nbsp;犹如画石字不灭，&nbsp;&nbsp;&nbsp;&nbsp;彼念不失亦如是。

&nbsp;&nbsp;&nbsp;&nbsp;彼诸天子居彼天，&nbsp;&nbsp;&nbsp;&nbsp;具受彼中胜妙乐，

&nbsp;&nbsp;&nbsp;&nbsp;于彼善道尽寿已，&nbsp;&nbsp;&nbsp;&nbsp;当更往生化乐天。

&nbsp;&nbsp;&nbsp;&nbsp;彼得善名无能毁，&nbsp;&nbsp;&nbsp;&nbsp;为诸天女胜供养，

&nbsp;&nbsp;&nbsp;&nbsp;虽住天宫心无著，&nbsp;&nbsp;&nbsp;&nbsp;乃至尽彼天寿限。

&nbsp;&nbsp;&nbsp;&nbsp;于彼化乐天宫中，&nbsp;&nbsp;&nbsp;&nbsp;具受彼天胜乐报，

&nbsp;&nbsp;&nbsp;&nbsp;彼智慧者命尽已，&nbsp;&nbsp;&nbsp;&nbsp;于一切法得究竟。

&nbsp;&nbsp;&nbsp;&nbsp;往生他化自在天，&nbsp;&nbsp;&nbsp;&nbsp;作大商主信清净，

&nbsp;&nbsp;&nbsp;&nbsp;住彼天中心无染，&nbsp;&nbsp;&nbsp;&nbsp;如是住时爱乐法。

&nbsp;&nbsp;&nbsp;&nbsp;彼等居彼天宫殿，&nbsp;&nbsp;&nbsp;&nbsp;受彼极妙五欲乐，

&nbsp;&nbsp;&nbsp;&nbsp;无愚痴者住善道，&nbsp;&nbsp;&nbsp;&nbsp;乃至尽彼限寿量。

&nbsp;&nbsp;&nbsp;&nbsp;虽受天欲见其过，&nbsp;&nbsp;&nbsp;&nbsp;乐求寂定及涅槃，

&nbsp;&nbsp;&nbsp;&nbsp;修习获得禅定已，&nbsp;&nbsp;&nbsp;&nbsp;命终即生梵天中。

&nbsp;&nbsp;&nbsp;&nbsp;于梵宫中善知禅，&nbsp;&nbsp;&nbsp;&nbsp;受彼禅果寂灭乐，

&nbsp;&nbsp;&nbsp;&nbsp;智慧无等住一劫，&nbsp;&nbsp;&nbsp;&nbsp;愿求无上大菩提。

&nbsp;&nbsp;&nbsp;&nbsp;住彼梵宫一劫时，&nbsp;&nbsp;&nbsp;&nbsp;善住威仪求智慧，

&nbsp;&nbsp;&nbsp;&nbsp;方便以利益世间，&nbsp;&nbsp;&nbsp;&nbsp;广作无边无有量。

&nbsp;&nbsp;&nbsp;&nbsp;智住梵宫乐在禅，&nbsp;&nbsp;&nbsp;&nbsp;于禅不著而寂灭，

&nbsp;&nbsp;&nbsp;&nbsp;知著禅乐亦是过，&nbsp;&nbsp;&nbsp;&nbsp;诸根寂定求菩提。

&nbsp;&nbsp;&nbsp;&nbsp;于一切处心信解，&nbsp;&nbsp;&nbsp;&nbsp;皆得安住菩萨行，

&nbsp;&nbsp;&nbsp;&nbsp;知诸禅定虚诳相，&nbsp;&nbsp;&nbsp;&nbsp;唯求寂灭大涅槃。

&nbsp;&nbsp;&nbsp;&nbsp;彼诸佛子于彼中，&nbsp;&nbsp;&nbsp;&nbsp;求于安隐菩提果，

&nbsp;&nbsp;&nbsp;&nbsp;在彼梵宫心清净，&nbsp;&nbsp;&nbsp;&nbsp;思利世间善调心。

&nbsp;&nbsp;&nbsp;&nbsp;诸梵天等自然教，&nbsp;&nbsp;&nbsp;&nbsp;彼说梵教非出世，

&nbsp;&nbsp;&nbsp;&nbsp;唯有诸佛菩提道，&nbsp;&nbsp;&nbsp;&nbsp;究竟能得出世间。

&nbsp;&nbsp;&nbsp;&nbsp;梵天当时生信已，&nbsp;&nbsp;&nbsp;&nbsp;发心安住于佛法，

&nbsp;&nbsp;&nbsp;&nbsp;知本梵天自然教，&nbsp;&nbsp;&nbsp;&nbsp;非是究竟出世道。

&nbsp;&nbsp;&nbsp;&nbsp;于善逝法彼相应，&nbsp;&nbsp;&nbsp;&nbsp;为于世间说是法，

&nbsp;&nbsp;&nbsp;&nbsp;如彼法眼所说果，&nbsp;&nbsp;&nbsp;&nbsp;令彼闻者速能知。

&nbsp;&nbsp;&nbsp;&nbsp;彼等住彼梵宫时，&nbsp;&nbsp;&nbsp;&nbsp;作诸利益世间已，

&nbsp;&nbsp;&nbsp;&nbsp;能令无量那由他，&nbsp;&nbsp;&nbsp;&nbsp;亿众安住菩提道。

&nbsp;&nbsp;&nbsp;&nbsp;彼于无量那由劫，&nbsp;&nbsp;&nbsp;&nbsp;当得供养一切佛，

&nbsp;&nbsp;&nbsp;&nbsp;后于未来星宿劫，&nbsp;&nbsp;&nbsp;&nbsp;诸根寂静当作佛。”

&nbsp;&nbsp;&nbsp;&nbsp;诸天人龙阿修罗，&nbsp;&nbsp;&nbsp;&nbsp;金翅夜叉乾闼婆，

&nbsp;&nbsp;&nbsp;&nbsp;鸠槃茶鬼紧那罗，&nbsp;&nbsp;&nbsp;&nbsp;一切大众皆欣喜。

&nbsp;&nbsp;&nbsp;&nbsp;彼等一切佛教化，&nbsp;&nbsp;&nbsp;&nbsp;于佛法中得力已，

&nbsp;&nbsp;&nbsp;&nbsp;皆悉欣喜合指掌，&nbsp;&nbsp;&nbsp;&nbsp;稽首顶礼于佛足。

## 大宝积经卷第六十四

### 菩萨见实会第十六之四龙王授记品第七

尔时，难陀优波、难陀龙王等九亿诸龙，见诸龙女设妙供养，及闻龙女得授记已，生希有心、未曾有心，作是思惟：“乃至如来世尊应正遍知希有未有，以是如来知诸众生机根。深信如来，无有少分不见不闻不证如来正法。是其善说，能令大众闻已现知；无有时节随机授法必令得果，令诸智者现得证知。乃至女人动转轻躁，智慧浅短，犹得解佛所说深法，况余智者，善能安住如来法中诸弟子众！如诸女人欲心增上、瞋心增上、痴心增上，犹能得知如来所说。”是故难陀优波、难陀龙王及诸龙等，于如来所生希有心，生未有心，为供养故，遍阎浮提诸山大海，兴云遍覆一切世间，普雨香水以成香泥。彼香泥气，充满三千大千佛刹。其中众生闻香气者，皆不退于阿耨多罗三藐三菩提。于迦毗罗城纵广正等六十由旬，雨赤真珠，遍覆其地。复以无价种种众宝，周匝遍覆尼拘陀园。复以龙华化成妙堂，纵广正等六十由旬，椽柱梁壁皆用七宝。复更化作无量乐器，为供养故击出妙音。于彼龙华微妙堂中，化作九亿种种杂色众华旒苏，悬于堂上。以毗琉璃网覆诸宝柱，以无价宝遍布堂下。其宝柔软，譬如三十三天般筹缄婆罗石。其石之色如毗琉璃，石触柔软如迦遮邻提迦衣，微妙可乐系人眼目，令诸天人爱恋系念，彼诸宝等亦复如是。彼诸种种摩尼宝中，或有出于凉冷光焰，有出青水，有出赤水，有出白水，有出黄水，或复有出杂色之水，或复有出凉乐之风，或有宝珠随诸众生所须之事皆悉出之，或复有宝出于腴泽。或有摩尼堪为明镜，一切大众皆现其中，于迦毗罗大城之中，所出人民随其多少皆现宝中，一切大众皆悉睹见佛及声闻，作此种种神通变化。以彼摩尼宝神力故，于其地中，出于种种杂色宝盖，及以种种杂色宝幢，亦有种种杂色宝幡；复出种种杂华旒苏，亦有种种杂香旒苏；复有种种杂宝旒苏；复出种种真珠旒苏；复出种种杂色龙幡；复出种种众宝铃网；复出种种杂色良马。诸所出者皆是龙力。

尔时，难陀优波、难陀龙王，及九亿龙，驱彼良马随而步行，右绕三匝，以妙迦遮邻提迦柔软之宝而散世尊。于彼堂下地中所出，种种众宝上升虚空，雨于如来及声闻上。复以诸龙无量乐器，于虚空中自然出好微妙音声，供养于佛。

尔时，九亿诸龙绕佛三匝已，在于佛前合掌默然，念佛功德，瞻仰如来目不暂舍；乐佛功德，深心安住阿耨多罗三藐三菩提故。彼等少时合掌默然，念佛功德已，偏袒右肩，右膝著地，合掌向佛，五体投地，为佛作礼，众共一音，以偈赞曰：

&nbsp;&nbsp;&nbsp;&nbsp;“久修威仪百福相，&nbsp;&nbsp;&nbsp;&nbsp;悲心离垢行具足，

&nbsp;&nbsp;&nbsp;&nbsp;弃舍无尽众宝地，&nbsp;&nbsp;&nbsp;&nbsp;世尊出于迦毗城。

&nbsp;&nbsp;&nbsp;&nbsp;于六年中修苦行，&nbsp;&nbsp;&nbsp;&nbsp;如来不得甘露道，

&nbsp;&nbsp;&nbsp;&nbsp;善逝意犹不退闷，&nbsp;&nbsp;&nbsp;&nbsp;以其久修智慧故。

&nbsp;&nbsp;&nbsp;&nbsp;如来真是天人师，&nbsp;&nbsp;&nbsp;&nbsp;为世间故修苦行，

&nbsp;&nbsp;&nbsp;&nbsp;世人闻已尚不堪，&nbsp;&nbsp;&nbsp;&nbsp;况复能以目亲睹？

&nbsp;&nbsp;&nbsp;&nbsp;牟尼过去舍头目，&nbsp;&nbsp;&nbsp;&nbsp;如圣所集菩提心，

&nbsp;&nbsp;&nbsp;&nbsp;我等闻是不生乐，&nbsp;&nbsp;&nbsp;&nbsp;由闻如来苦行故。

&nbsp;&nbsp;&nbsp;&nbsp;如佛本作忍辱仙，&nbsp;&nbsp;&nbsp;&nbsp;为迦利王截手足，

&nbsp;&nbsp;&nbsp;&nbsp;及劓耳鼻不生恚，&nbsp;&nbsp;&nbsp;&nbsp;我等闻是不能忍。

&nbsp;&nbsp;&nbsp;&nbsp;如佛以身上秤盘，&nbsp;&nbsp;&nbsp;&nbsp;为鸟归投不舍弃，

&nbsp;&nbsp;&nbsp;&nbsp;我等闻已亦不乐，&nbsp;&nbsp;&nbsp;&nbsp;如来过去甚勤苦。

&nbsp;&nbsp;&nbsp;&nbsp;何故我等心不乐？ &nbsp;&nbsp;&nbsp;&nbsp;以世尊行极苦故，

&nbsp;&nbsp;&nbsp;&nbsp;于如来所作恶者，&nbsp;&nbsp;&nbsp;&nbsp;堕恶道时佛复悲。

&nbsp;&nbsp;&nbsp;&nbsp;具足圣慧大导师，&nbsp;&nbsp;&nbsp;&nbsp;云何能行不害心？

&nbsp;&nbsp;&nbsp;&nbsp;修习道行无疮疣，&nbsp;&nbsp;&nbsp;&nbsp;唯愿佛说安乐行。

&nbsp;&nbsp;&nbsp;&nbsp;今此龙众已发心，&nbsp;&nbsp;&nbsp;&nbsp;求于善逝菩提行，

&nbsp;&nbsp;&nbsp;&nbsp;如佛所说悉能行，&nbsp;&nbsp;&nbsp;&nbsp;唯愿速说菩提道。

&nbsp;&nbsp;&nbsp;&nbsp;此诸龙众甚渴仰，&nbsp;&nbsp;&nbsp;&nbsp;唯求不死不生处，

&nbsp;&nbsp;&nbsp;&nbsp;愿说如来安隐行，&nbsp;&nbsp;&nbsp;&nbsp;令此众生易受化。”

尔时，世尊见诸龙众设其供养，及闻发愿知深信已，佛于尔时现微笑相。诸佛法尔，若现微笑，即于面门，放种种色无量光明。其光遍照上至梵天，照已还来从佛顶入。

尔时，慧命马胜比丘，以偈问曰：

&nbsp;&nbsp;&nbsp;&nbsp;“善哉沙门大牟尼，&nbsp;&nbsp;&nbsp;&nbsp;非是无因现微笑，

&nbsp;&nbsp;&nbsp;&nbsp;慈悲导师唯愿说，&nbsp;&nbsp;&nbsp;&nbsp;无等善慧笑因缘。

&nbsp;&nbsp;&nbsp;&nbsp;大众瞻仰求欲闻，&nbsp;&nbsp;&nbsp;&nbsp;世尊无量功德行，

&nbsp;&nbsp;&nbsp;&nbsp;于笑生疑心不乐，&nbsp;&nbsp;&nbsp;&nbsp;唯愿法王断众疑。

&nbsp;&nbsp;&nbsp;&nbsp;谁于释迦佛法中，&nbsp;&nbsp;&nbsp;&nbsp;今生敬信心欣喜？

&nbsp;&nbsp;&nbsp;&nbsp;谁令今日魔波旬，&nbsp;&nbsp;&nbsp;&nbsp;心意迷乱不欣乐？

&nbsp;&nbsp;&nbsp;&nbsp;谁于今日能恭事，&nbsp;&nbsp;&nbsp;&nbsp;功德法父大导师？

&nbsp;&nbsp;&nbsp;&nbsp;谁作第一胜供养？ &nbsp;&nbsp;&nbsp;&nbsp;愿释师子上上说。

&nbsp;&nbsp;&nbsp;&nbsp;此诸大众合指掌，&nbsp;&nbsp;&nbsp;&nbsp;皆悉对佛瞻仰住，

&nbsp;&nbsp;&nbsp;&nbsp;唯愿导师除疑网，&nbsp;&nbsp;&nbsp;&nbsp;为众演说笑因缘。

&nbsp;&nbsp;&nbsp;&nbsp;大众闻已生欣喜，&nbsp;&nbsp;&nbsp;&nbsp;能知世尊正法教，

&nbsp;&nbsp;&nbsp;&nbsp;大智世尊令众喜，&nbsp;&nbsp;&nbsp;&nbsp;随顺正教善安住。”

尔时，世尊以偈答慧命马胜曰：

&nbsp;&nbsp;&nbsp;&nbsp;“深广智慧大众师，&nbsp;&nbsp;&nbsp;&nbsp;说时梵音具八种，

&nbsp;&nbsp;&nbsp;&nbsp;清净其心离秽浊，&nbsp;&nbsp;&nbsp;&nbsp;谛听我说笑因缘。

&nbsp;&nbsp;&nbsp;&nbsp;此诸龙王敬信心，&nbsp;&nbsp;&nbsp;&nbsp;于我设供超一切，

&nbsp;&nbsp;&nbsp;&nbsp;是等为求佛菩提，&nbsp;&nbsp;&nbsp;&nbsp;利益一切世间故。

&nbsp;&nbsp;&nbsp;&nbsp;悲心增上观众生，&nbsp;&nbsp;&nbsp;&nbsp;无有导师云何乐？

&nbsp;&nbsp;&nbsp;&nbsp;我云何得大菩提，&nbsp;&nbsp;&nbsp;&nbsp;成熟众生不疲劳？

&nbsp;&nbsp;&nbsp;&nbsp;深乐寂定具智慧，&nbsp;&nbsp;&nbsp;&nbsp;乘安乐乘心清净，

&nbsp;&nbsp;&nbsp;&nbsp;于空无相及无愿，&nbsp;&nbsp;&nbsp;&nbsp;无量劫来久已修。

&nbsp;&nbsp;&nbsp;&nbsp;其心平等观世间，&nbsp;&nbsp;&nbsp;&nbsp;如佛所得智慧相，

&nbsp;&nbsp;&nbsp;&nbsp;慈悲喜心皆平等，&nbsp;&nbsp;&nbsp;&nbsp;为令世间安隐故。

&nbsp;&nbsp;&nbsp;&nbsp;第一悲心怜愍者，&nbsp;&nbsp;&nbsp;&nbsp;当得作佛称其意，

&nbsp;&nbsp;&nbsp;&nbsp;彼等观察世间已，&nbsp;&nbsp;&nbsp;&nbsp;当成导师号无怨。

&nbsp;&nbsp;&nbsp;&nbsp;彼等当得甘露时，&nbsp;&nbsp;&nbsp;&nbsp;无有魔怨亦无余，

&nbsp;&nbsp;&nbsp;&nbsp;恒常演说无我法，&nbsp;&nbsp;&nbsp;&nbsp;一向无有世俗说。

&nbsp;&nbsp;&nbsp;&nbsp;彼诸如来具大悲，&nbsp;&nbsp;&nbsp;&nbsp;令诸众生入佛智，

&nbsp;&nbsp;&nbsp;&nbsp;是诸善逝说法时，&nbsp;&nbsp;&nbsp;&nbsp;一切众生皆信解。

&nbsp;&nbsp;&nbsp;&nbsp;彼等世世修道时，&nbsp;&nbsp;&nbsp;&nbsp;成熟众生不为难，

&nbsp;&nbsp;&nbsp;&nbsp;彼所成熟闻法已，&nbsp;&nbsp;&nbsp;&nbsp;当得解脱证甘露。

&nbsp;&nbsp;&nbsp;&nbsp;诸闻法者悉解脱，&nbsp;&nbsp;&nbsp;&nbsp;是诸众生皆端严，

&nbsp;&nbsp;&nbsp;&nbsp;一切众生皆能知，&nbsp;&nbsp;&nbsp;&nbsp;彼诸如来所说法。

&nbsp;&nbsp;&nbsp;&nbsp;一切鬼神及畜生，&nbsp;&nbsp;&nbsp;&nbsp;无有不解彼佛语，

&nbsp;&nbsp;&nbsp;&nbsp;一切皆得念法已，&nbsp;&nbsp;&nbsp;&nbsp;能解如来甘露法。

&nbsp;&nbsp;&nbsp;&nbsp;无有众生闻佛说，&nbsp;&nbsp;&nbsp;&nbsp;当时不生爱乐心，

&nbsp;&nbsp;&nbsp;&nbsp;爱乐彼佛所说者，&nbsp;&nbsp;&nbsp;&nbsp;一切皆悉得甘露。

&nbsp;&nbsp;&nbsp;&nbsp;彼时所有受化者，&nbsp;&nbsp;&nbsp;&nbsp;当得解脱生老病，

&nbsp;&nbsp;&nbsp;&nbsp;及解脱死忧悲苦，&nbsp;&nbsp;&nbsp;&nbsp;闻佛说已心无垢。”

&nbsp;&nbsp;&nbsp;&nbsp;如是释迦牟尼佛，&nbsp;&nbsp;&nbsp;&nbsp;说诸龙意答佛子，

&nbsp;&nbsp;&nbsp;&nbsp;如彼坚智心中转，&nbsp;&nbsp;&nbsp;&nbsp;为得无等菩提故。

&nbsp;&nbsp;&nbsp;&nbsp;如来授彼诸龙记，&nbsp;&nbsp;&nbsp;&nbsp;大众闻已皆欣喜，

&nbsp;&nbsp;&nbsp;&nbsp;大众喜已归依佛，&nbsp;&nbsp;&nbsp;&nbsp;一切皆悉心寂静。

### 鸠槃茶授记品第八

尔时，复有诸鸠槃茶一亿八千万，见诸阿修罗、伽楼罗、龙女、龙王等，供养如来闻授记已，称其心意，踊跃欣喜，生希有心，得未曾有。如来世尊功德智慧微妙殊胜，得如是等希有供养不怪不喜，以佛智慧于诸智慧最尊胜故，譬如大海不增不减。何以故？以深广故。如是世尊，得胜供养心无增减，亦复如是。何以故？于一切法无所疑故。

尔时，一亿八千万鸠槃茶等为供养故，化作一亿八千万盖，皆是七宝之所成就，金线宝盖，银线宝盖，毗琉璃线众宝之盖，玻瓈珠线众宝之盖，赤真珠线众宝之盖，玛瑙珠线众宝之盖，砗磲珠线众宝之盖。彼诸鸠槃茶于众宝盖悬宝旒苏，有种种色，金线宝盖银线旒苏，银线宝盖金线旒苏，毗琉璃盖玻瓈旒苏，玻瓈宝盖毗琉璃线以为旒苏，赤真珠盖砗磲旒苏，砗磲宝盖赤真珠线以为旒苏，玛瑙宝盖玻瓈旒苏。又复化作一亿八千万众宝之车，亦种种色甚奇微妙，所谓金、银、琉璃、玻瓈、真珠、砗磲、玛瑙。于其车上，复更化作一亿八千万众宝之盖，与车相连。一一宝盖皆有百子，其诸盖茎皆用金、银及以玻瓈、毗琉璃等。于彼宝盖，复化种种宝华旒苏，严饰其盖，所谓金华旒苏、银华旒苏、毗琉璃华以为旒苏、玻瓈旒苏、赤宝旒苏、龙珠旒苏、赤真珠华以为旒苏，复以赤真珠网弥覆其上。又复化作鸠槃茶乐，出种种声而用乐佛。复更化作一亿八千万众宝色马，调伏骏疾以驾其车。

尔时，鸠槃茶等各乘宝车，绕佛三匝，以七宝华而散佛上。尔时，彼诸鸠槃茶等，从车而下来至佛前，头面礼已，复绕三匝，曲躬合掌，住立一面，以偈赞曰：

&nbsp;&nbsp;&nbsp;&nbsp;“不增不减大牟尼，&nbsp;&nbsp;&nbsp;&nbsp;譬如须弥诸山王，

&nbsp;&nbsp;&nbsp;&nbsp;受此无上供养者，&nbsp;&nbsp;&nbsp;&nbsp;如来以得无畏故。

&nbsp;&nbsp;&nbsp;&nbsp;观诸众生但有名，&nbsp;&nbsp;&nbsp;&nbsp;及但有用不取著，

&nbsp;&nbsp;&nbsp;&nbsp;导师以修寂灭定，&nbsp;&nbsp;&nbsp;&nbsp;是故智者无贡高。

&nbsp;&nbsp;&nbsp;&nbsp;牟尼知世犹如幻，&nbsp;&nbsp;&nbsp;&nbsp;亦如梦中受欲乐，

&nbsp;&nbsp;&nbsp;&nbsp;复似水月春时焰，&nbsp;&nbsp;&nbsp;&nbsp;如是观察悉无余。

&nbsp;&nbsp;&nbsp;&nbsp;譬如干城无有实，&nbsp;&nbsp;&nbsp;&nbsp;于十方求不可得，

&nbsp;&nbsp;&nbsp;&nbsp;其城无实但有名，&nbsp;&nbsp;&nbsp;&nbsp;佛见世法悉如是。

&nbsp;&nbsp;&nbsp;&nbsp;一切人天所供养，&nbsp;&nbsp;&nbsp;&nbsp;宝车宝盖及音乐，

&nbsp;&nbsp;&nbsp;&nbsp;幢华旒苏合掌等，&nbsp;&nbsp;&nbsp;&nbsp;世尊观知如影响。

&nbsp;&nbsp;&nbsp;&nbsp;我等设是供养已，&nbsp;&nbsp;&nbsp;&nbsp;愿我当来得作佛，

&nbsp;&nbsp;&nbsp;&nbsp;亦愿我知世如梦，&nbsp;&nbsp;&nbsp;&nbsp;知已说法如世尊。

&nbsp;&nbsp;&nbsp;&nbsp;我等见诸苦恼者，&nbsp;&nbsp;&nbsp;&nbsp;生老病死之所逼，

&nbsp;&nbsp;&nbsp;&nbsp;愿知无死佛菩提，&nbsp;&nbsp;&nbsp;&nbsp;说令闻者得解脱。

&nbsp;&nbsp;&nbsp;&nbsp;于诸无智众生所，&nbsp;&nbsp;&nbsp;&nbsp;愿得菩提为说法，

&nbsp;&nbsp;&nbsp;&nbsp;演说无有垢浊法，&nbsp;&nbsp;&nbsp;&nbsp;无道众中为作导。”

尔时，世尊知诸鸠槃茶等深生信已，现微笑相。尔时，慧命马胜比丘，以偈问曰：

&nbsp;&nbsp;&nbsp;&nbsp;“佛非无因现微笑，&nbsp;&nbsp;&nbsp;&nbsp;不怪一切为希有，

&nbsp;&nbsp;&nbsp;&nbsp;如来不怪而现笑，&nbsp;&nbsp;&nbsp;&nbsp;我今愿闻此因缘。

&nbsp;&nbsp;&nbsp;&nbsp;一切天人皆有疑，&nbsp;&nbsp;&nbsp;&nbsp;见佛口中现微笑，

&nbsp;&nbsp;&nbsp;&nbsp;唯愿断除诸疑网，&nbsp;&nbsp;&nbsp;&nbsp;演说世尊微笑事。

&nbsp;&nbsp;&nbsp;&nbsp;谁于正法得深信？ &nbsp;&nbsp;&nbsp;&nbsp;谁能如法见慈父？

&nbsp;&nbsp;&nbsp;&nbsp;谁佛所赞行供养？ &nbsp;&nbsp;&nbsp;&nbsp;人中胜者我愿闻。

&nbsp;&nbsp;&nbsp;&nbsp;今日谁于有为行，&nbsp;&nbsp;&nbsp;&nbsp;见其过患能弃舍？

&nbsp;&nbsp;&nbsp;&nbsp;今日谁能住实际？ &nbsp;&nbsp;&nbsp;&nbsp;清净心者我愿闻。

&nbsp;&nbsp;&nbsp;&nbsp;谁能降魔及眷属？ &nbsp;&nbsp;&nbsp;&nbsp;谁能令佛心欣喜？

&nbsp;&nbsp;&nbsp;&nbsp;谁能得深有为底？ &nbsp;&nbsp;&nbsp;&nbsp;我愿得闻断疑心。

&nbsp;&nbsp;&nbsp;&nbsp;一切大众合掌住，&nbsp;&nbsp;&nbsp;&nbsp;为闻如来笑因缘，

&nbsp;&nbsp;&nbsp;&nbsp;愿断一切众生疑，&nbsp;&nbsp;&nbsp;&nbsp;两足尊者说彼记。”

尔时，世尊以偈答慧命马胜言：

&nbsp;&nbsp;&nbsp;&nbsp;“善哉马胜问是义，&nbsp;&nbsp;&nbsp;&nbsp;汝于世间大利益，

&nbsp;&nbsp;&nbsp;&nbsp;以汝问笑因缘故，&nbsp;&nbsp;&nbsp;&nbsp;谛听马胜我今说。

&nbsp;&nbsp;&nbsp;&nbsp;鸠槃茶众供养我，&nbsp;&nbsp;&nbsp;&nbsp;于寂灭法心得住，

&nbsp;&nbsp;&nbsp;&nbsp;彼等见我不惊怪，&nbsp;&nbsp;&nbsp;&nbsp;心生希有起愿求。

&nbsp;&nbsp;&nbsp;&nbsp;彼等今日供养我，&nbsp;&nbsp;&nbsp;&nbsp;其心简择寂灭法，

&nbsp;&nbsp;&nbsp;&nbsp;以深心信起大悲，&nbsp;&nbsp;&nbsp;&nbsp;于失道者能作道。

&nbsp;&nbsp;&nbsp;&nbsp;愍众生故供养我，&nbsp;&nbsp;&nbsp;&nbsp;为失道者起慈心，

&nbsp;&nbsp;&nbsp;&nbsp;此等贤智作是已，&nbsp;&nbsp;&nbsp;&nbsp;得舍鬼身生忉利。

&nbsp;&nbsp;&nbsp;&nbsp;天主恒以慈悲心，&nbsp;&nbsp;&nbsp;&nbsp;在天数数教导彼，

&nbsp;&nbsp;&nbsp;&nbsp;彼于诸法得无疑，&nbsp;&nbsp;&nbsp;&nbsp;得为帝释亲眷属。

&nbsp;&nbsp;&nbsp;&nbsp;彼于无量恒沙劫，&nbsp;&nbsp;&nbsp;&nbsp;一一国土行佛行，

&nbsp;&nbsp;&nbsp;&nbsp;被大弘誓坚固铠，&nbsp;&nbsp;&nbsp;&nbsp;供养具大正法者。

&nbsp;&nbsp;&nbsp;&nbsp;彼于无量诸国土，&nbsp;&nbsp;&nbsp;&nbsp;心无疲倦令清净，

&nbsp;&nbsp;&nbsp;&nbsp;利益大众作导师，&nbsp;&nbsp;&nbsp;&nbsp;当得作佛号不怪。

&nbsp;&nbsp;&nbsp;&nbsp;彼于诸国行行时，&nbsp;&nbsp;&nbsp;&nbsp;是国人必知成佛，

&nbsp;&nbsp;&nbsp;&nbsp;以此方便未来世，&nbsp;&nbsp;&nbsp;&nbsp;虽度众生无怪心。

&nbsp;&nbsp;&nbsp;&nbsp;为求无上安隐道，&nbsp;&nbsp;&nbsp;&nbsp;净诸国土都不怪，

&nbsp;&nbsp;&nbsp;&nbsp;于所作事心无著，&nbsp;&nbsp;&nbsp;&nbsp;于大菩提亦如是。

&nbsp;&nbsp;&nbsp;&nbsp;所问笑因我已答，&nbsp;&nbsp;&nbsp;&nbsp;众生疑心皆得断，

&nbsp;&nbsp;&nbsp;&nbsp;大众离疑得欣喜，&nbsp;&nbsp;&nbsp;&nbsp;以定得知彼供养。”

### 乾闼婆授记品第九

尔时，复有三亿六千万乾闼婆众，见诸阿修罗、迦楼罗、龙女、龙王、鸠槃茶等，供养世尊闻受记已，称其心意，欣喜踊悦，生希有心，得未曾有，叹言希有未曾有事，乃至如来所说法界无有变异，而示有作善根增长，虽无作者而示作业。彼乾闼婆等于此法中如是知已，于如来所心生尊重，发阿耨多罗三藐三菩提心。彼欣喜已为供佛故，化作三亿六千万头咽罗婆那大龙象王皆有六牙，一一牙上化作七池，一一池中化七莲华，一一莲华化作千叶，一一叶上化七玉女，一一叶间化七侍女，以天诸宝为庄严具而用庄饰，复执天香而用供养。复于一一咽罗婆那象王头上，化作三亿六千万盖，七宝旒苏悬盖四边，七宝罗网以覆盖上。复于一一咽罗婆那象王头上，化作三亿六千万帐，皆是诸天妙香所成，缯彩旒苏悬帐四边。化作三亿六千万头咽罗婆那大象王已，彼乾闼婆等各乘其象鼓天音乐，于虚空中旋绕如来三十六匝，以天旃檀末、天沉水末、天多摩罗叶末、天真金末、曼陀罗华、摩诃曼陀罗华、曼殊沙华、摩诃曼殊沙华、波楼沙华、摩诃波楼沙华、迦迦罗婆华、摩诃迦迦罗婆华，又复化作七宝之华而散佛上。彼乾闼婆等散香华时，是香华气逆风顺风纵横皆去。复雨种种天妙香水，雨香水时，于迦毗罗城纵广正等六十由旬，皆成香泥。其香泥气，充满三千大千世界；其中众生闻香气者，皆悉不退阿耨多罗三藐三菩提。奏音乐时，其诸音声遍满三千大千世界；其中众生闻此声者，亦得不退阿耨多罗三藐三菩提。如是一一诸乾闼婆，各于三亿六千万象王头上设其供养，令诸玉女有作乐者、有作歌者、有作舞者。彼诸玉女作歌舞时，令诸大众一心观望。复有玉女动身手者、散旃檀末者、散沉水末者，广作供养如阿修罗所设之事等无异也。

尔时，乾闼婆等各乘咽罗婆那大象王头，于虚空中绕佛三十六匝已，各从象下复绕三匝，头面礼佛，曲躬合掌，在一面住，以偈赞曰：

&nbsp;&nbsp;&nbsp;&nbsp;“世尊胜慧出有顶，&nbsp;&nbsp;&nbsp;&nbsp;自既出已复度他，

&nbsp;&nbsp;&nbsp;&nbsp;一切世间无如佛，&nbsp;&nbsp;&nbsp;&nbsp;相好光颜极端正。

&nbsp;&nbsp;&nbsp;&nbsp;人中最妙无边称，&nbsp;&nbsp;&nbsp;&nbsp;示现世间不思议，

&nbsp;&nbsp;&nbsp;&nbsp;不见一法性相异，&nbsp;&nbsp;&nbsp;&nbsp;而令众生住于善。

&nbsp;&nbsp;&nbsp;&nbsp;无有变异真如法，&nbsp;&nbsp;&nbsp;&nbsp;但有言说无余义，

&nbsp;&nbsp;&nbsp;&nbsp;无有用事及用者，&nbsp;&nbsp;&nbsp;&nbsp;虽然佛化诸群生。

&nbsp;&nbsp;&nbsp;&nbsp;不来不去亦不生，&nbsp;&nbsp;&nbsp;&nbsp;佛能演说如是法，

&nbsp;&nbsp;&nbsp;&nbsp;虽说诸法体性空，&nbsp;&nbsp;&nbsp;&nbsp;世雄而令修习道。

&nbsp;&nbsp;&nbsp;&nbsp;无有一法能自作，&nbsp;&nbsp;&nbsp;&nbsp;世间明者说有作，

&nbsp;&nbsp;&nbsp;&nbsp;诸法各各不觉知，&nbsp;&nbsp;&nbsp;&nbsp;世尊示现一切作。

&nbsp;&nbsp;&nbsp;&nbsp;如车多集众分支，&nbsp;&nbsp;&nbsp;&nbsp;彼支不知自能作，

&nbsp;&nbsp;&nbsp;&nbsp;其车功用现可见，&nbsp;&nbsp;&nbsp;&nbsp;佛说诸法亦如是。

&nbsp;&nbsp;&nbsp;&nbsp;诸法各各不相教，&nbsp;&nbsp;&nbsp;&nbsp;亦不迭互相觉悟，

&nbsp;&nbsp;&nbsp;&nbsp;一切亦复不相依，&nbsp;&nbsp;&nbsp;&nbsp;法本不生亦不死。

&nbsp;&nbsp;&nbsp;&nbsp;佛为世谛如是说，&nbsp;&nbsp;&nbsp;&nbsp;世谛诸法不全无，

&nbsp;&nbsp;&nbsp;&nbsp;如世谛法体性住，&nbsp;&nbsp;&nbsp;&nbsp;如是知已为众说。

&nbsp;&nbsp;&nbsp;&nbsp;世尊如是说诸法，&nbsp;&nbsp;&nbsp;&nbsp;大悲所作甚奇特，

&nbsp;&nbsp;&nbsp;&nbsp;诸法体性不可见，&nbsp;&nbsp;&nbsp;&nbsp;如来方便说其性。

&nbsp;&nbsp;&nbsp;&nbsp;我等愿作无边称，&nbsp;&nbsp;&nbsp;&nbsp;具百福相大导师，

&nbsp;&nbsp;&nbsp;&nbsp;大悲利益诸世间，&nbsp;&nbsp;&nbsp;&nbsp;愿作世亲如今佛。

&nbsp;&nbsp;&nbsp;&nbsp;我等愿于闇障者，&nbsp;&nbsp;&nbsp;&nbsp;随顺贪駃欲流者，

&nbsp;&nbsp;&nbsp;&nbsp;渴爱所缠百苦者，&nbsp;&nbsp;&nbsp;&nbsp;救济度脱如世尊。

&nbsp;&nbsp;&nbsp;&nbsp;我等愿于众苦者，&nbsp;&nbsp;&nbsp;&nbsp;不见彼岸魔缚者，

&nbsp;&nbsp;&nbsp;&nbsp;走如猿猴轻躁者，&nbsp;&nbsp;&nbsp;&nbsp;救济度脱如世尊。

&nbsp;&nbsp;&nbsp;&nbsp;我等愿于盲冥者，&nbsp;&nbsp;&nbsp;&nbsp;六趣往来疲劳者，

&nbsp;&nbsp;&nbsp;&nbsp;于己自坏业果者，&nbsp;&nbsp;&nbsp;&nbsp;救济度脱如世尊。”

尔时，世尊知彼三亿六千万乾闼婆众深生信已，现微笑相。尔时，慧命马胜比丘，以偈问曰：

&nbsp;&nbsp;&nbsp;&nbsp;“无边威德现微笑，&nbsp;&nbsp;&nbsp;&nbsp;导师如是非无因，

&nbsp;&nbsp;&nbsp;&nbsp;愿佛速说此因缘，&nbsp;&nbsp;&nbsp;&nbsp;断除众生诸疑网。

&nbsp;&nbsp;&nbsp;&nbsp;今见世尊微笑已，&nbsp;&nbsp;&nbsp;&nbsp;大众皆悉为疑网，

&nbsp;&nbsp;&nbsp;&nbsp;一切愿闻微笑义，&nbsp;&nbsp;&nbsp;&nbsp;唯愿大悲断众疑。

&nbsp;&nbsp;&nbsp;&nbsp;谁于佛法生敬信，&nbsp;&nbsp;&nbsp;&nbsp;能得离于诸疑网？

&nbsp;&nbsp;&nbsp;&nbsp;佛知众生深信已，&nbsp;&nbsp;&nbsp;&nbsp;人天胜者故现笑。

&nbsp;&nbsp;&nbsp;&nbsp;谁有智慧能随顺，&nbsp;&nbsp;&nbsp;&nbsp;如来所说真如法？

&nbsp;&nbsp;&nbsp;&nbsp;知其念慧解行已，&nbsp;&nbsp;&nbsp;&nbsp;在大众中现微笑。

&nbsp;&nbsp;&nbsp;&nbsp;一切大众无异心，&nbsp;&nbsp;&nbsp;&nbsp;唯欲乐闻雄猛说，

&nbsp;&nbsp;&nbsp;&nbsp;合十指掌在首顶，&nbsp;&nbsp;&nbsp;&nbsp;一心瞻仰如来面。

&nbsp;&nbsp;&nbsp;&nbsp;离诸秽浊无忧虑，&nbsp;&nbsp;&nbsp;&nbsp;世眼现在故欣喜，

&nbsp;&nbsp;&nbsp;&nbsp;为除一切心疑惑，&nbsp;&nbsp;&nbsp;&nbsp;愿大悲说笑因缘。”

尔时，世尊以偈答慧命马胜言：

&nbsp;&nbsp;&nbsp;&nbsp;“我所现笑为世故，&nbsp;&nbsp;&nbsp;&nbsp;善哉汝问正是时，

&nbsp;&nbsp;&nbsp;&nbsp;大众善根当增长，&nbsp;&nbsp;&nbsp;&nbsp;为我微笑授记事。

&nbsp;&nbsp;&nbsp;&nbsp;马胜谛听我所说，&nbsp;&nbsp;&nbsp;&nbsp;导师所现此微笑，

&nbsp;&nbsp;&nbsp;&nbsp;我今当正说彼义，&nbsp;&nbsp;&nbsp;&nbsp;汝应欣喜听我说。

&nbsp;&nbsp;&nbsp;&nbsp;乾闼婆王敬信佛，&nbsp;&nbsp;&nbsp;&nbsp;其心清净生欣喜，

&nbsp;&nbsp;&nbsp;&nbsp;依于实法入法已，&nbsp;&nbsp;&nbsp;&nbsp;于佛正法生希奇。

&nbsp;&nbsp;&nbsp;&nbsp;诸法寂灭安不动，&nbsp;&nbsp;&nbsp;&nbsp;此等大众趣实际，

&nbsp;&nbsp;&nbsp;&nbsp;如乾闼城如是入，&nbsp;&nbsp;&nbsp;&nbsp;供养于我无有等。

&nbsp;&nbsp;&nbsp;&nbsp;如是诸法无有生，&nbsp;&nbsp;&nbsp;&nbsp;一切亦复不尽灭，

&nbsp;&nbsp;&nbsp;&nbsp;大众思惟如幻住，&nbsp;&nbsp;&nbsp;&nbsp;未能解了生疑惑。

&nbsp;&nbsp;&nbsp;&nbsp;不可说法方便说，&nbsp;&nbsp;&nbsp;&nbsp;我以真实故如是，

&nbsp;&nbsp;&nbsp;&nbsp;彼等入我正法已，&nbsp;&nbsp;&nbsp;&nbsp;乘大龙象供养佛。

&nbsp;&nbsp;&nbsp;&nbsp;观察菩提无生灭，&nbsp;&nbsp;&nbsp;&nbsp;乾闼婆王供养我，

&nbsp;&nbsp;&nbsp;&nbsp;悲愍愚迷众生等，&nbsp;&nbsp;&nbsp;&nbsp;是故求大一切智。

&nbsp;&nbsp;&nbsp;&nbsp;彼等发愿当作佛，&nbsp;&nbsp;&nbsp;&nbsp;令诸愚迷失智者，

&nbsp;&nbsp;&nbsp;&nbsp;入真实法安住已，&nbsp;&nbsp;&nbsp;&nbsp;使得不死寂灭句。

&nbsp;&nbsp;&nbsp;&nbsp;此等作是供养已，&nbsp;&nbsp;&nbsp;&nbsp;舍离鬼身心喜悦。

&nbsp;&nbsp;&nbsp;&nbsp;定得往生天宫中，&nbsp;&nbsp;&nbsp;&nbsp;恒与帝释相亲近。

&nbsp;&nbsp;&nbsp;&nbsp;得值多亿那由他，&nbsp;&nbsp;&nbsp;&nbsp;供养无垢诸善逝，

&nbsp;&nbsp;&nbsp;&nbsp;从一佛刹至一刹，&nbsp;&nbsp;&nbsp;&nbsp;于诸佛所得闻法。

&nbsp;&nbsp;&nbsp;&nbsp;彼等修净佛行已，&nbsp;&nbsp;&nbsp;&nbsp;所得佛土亦清净，

&nbsp;&nbsp;&nbsp;&nbsp;化无量众发道心，&nbsp;&nbsp;&nbsp;&nbsp;令其增长佛种子。

&nbsp;&nbsp;&nbsp;&nbsp;知诸世间性空已，&nbsp;&nbsp;&nbsp;&nbsp;亦以此法教导他，

&nbsp;&nbsp;&nbsp;&nbsp;令众安住一切智，&nbsp;&nbsp;&nbsp;&nbsp;住世无量那由劫。

&nbsp;&nbsp;&nbsp;&nbsp;彼佛同号无边慧，&nbsp;&nbsp;&nbsp;&nbsp;一一诸佛住于世，

&nbsp;&nbsp;&nbsp;&nbsp;皆悉无量那由劫，&nbsp;&nbsp;&nbsp;&nbsp;演说佛道令他闻。”

&nbsp;&nbsp;&nbsp;&nbsp;如是释迦牟尼佛，&nbsp;&nbsp;&nbsp;&nbsp;说乾闼婆供养报，

&nbsp;&nbsp;&nbsp;&nbsp;与其授记令得闻，&nbsp;&nbsp;&nbsp;&nbsp;马胜所问笑因缘。

&nbsp;&nbsp;&nbsp;&nbsp;大众闻已皆欣喜，&nbsp;&nbsp;&nbsp;&nbsp;知彼佛记甚可乐，

&nbsp;&nbsp;&nbsp;&nbsp;闻是无等佛记已，&nbsp;&nbsp;&nbsp;&nbsp;皆悉归依释迦文。

## 大宝积经卷第六十五 

### 菩萨见实会第十六之五夜叉授记品第十

尔时，复有八亿夜叉，见诸阿修罗、伽楼罗、龙女、龙王、鸠槃荼、乾闼婆等，供养如来闻授记已，欣喜踊悦，皆得称心，生希有心，得未曾有，知佛世尊智慧无尽、最尊最胜、无所挂碍、不可思议；复更得闻法门次第，于佛世尊作导师想，复于佛所作无尽慧想。彼诸夜叉知佛智慧无有尽已，于佛正法生爱乐心。彼于佛法甚爱乐已，为供养故，发勤精进，亦以偈赞曰：

&nbsp;&nbsp;&nbsp;&nbsp;“我等今赞利世者，&nbsp;&nbsp;&nbsp;&nbsp;以佛智力具足故，

&nbsp;&nbsp;&nbsp;&nbsp;无尽无量如大海，&nbsp;&nbsp;&nbsp;&nbsp;故人师子身无等。

&nbsp;&nbsp;&nbsp;&nbsp;须弥可得知轻重，&nbsp;&nbsp;&nbsp;&nbsp;虚空可得知广狭，

&nbsp;&nbsp;&nbsp;&nbsp;如来所有智慧力，&nbsp;&nbsp;&nbsp;&nbsp;一切不能得测量。

&nbsp;&nbsp;&nbsp;&nbsp;知诸众生敬信心，&nbsp;&nbsp;&nbsp;&nbsp;是故应受皆已度，

&nbsp;&nbsp;&nbsp;&nbsp;于其度者知所趣，&nbsp;&nbsp;&nbsp;&nbsp;故佛无比亦无等。

&nbsp;&nbsp;&nbsp;&nbsp;随彼所修善恶界，&nbsp;&nbsp;&nbsp;&nbsp;一切生处受其身，

&nbsp;&nbsp;&nbsp;&nbsp;知彼根信所应受，&nbsp;&nbsp;&nbsp;&nbsp;故佛无比亦无等。

&nbsp;&nbsp;&nbsp;&nbsp;贪欲恶行瞋恚行，&nbsp;&nbsp;&nbsp;&nbsp;及以痴行佛悉知，

&nbsp;&nbsp;&nbsp;&nbsp;憍慢嫉妒亦如是，&nbsp;&nbsp;&nbsp;&nbsp;故佛无比亦无等。

&nbsp;&nbsp;&nbsp;&nbsp;众生于此多所失，&nbsp;&nbsp;&nbsp;&nbsp;如来善知彼业道，

&nbsp;&nbsp;&nbsp;&nbsp;世尊知彼甚捷利，&nbsp;&nbsp;&nbsp;&nbsp;故佛无比亦无等。

&nbsp;&nbsp;&nbsp;&nbsp;善逝善见诸世间，&nbsp;&nbsp;&nbsp;&nbsp;随其方面所失者，

&nbsp;&nbsp;&nbsp;&nbsp;及以语言所丧失，&nbsp;&nbsp;&nbsp;&nbsp;世尊见彼悉无余。

&nbsp;&nbsp;&nbsp;&nbsp;于六道中几时住，&nbsp;&nbsp;&nbsp;&nbsp;随彼多少所受苦，

&nbsp;&nbsp;&nbsp;&nbsp;及其所受种种身，&nbsp;&nbsp;&nbsp;&nbsp;世尊一切悉知见。

&nbsp;&nbsp;&nbsp;&nbsp;随其烦恼力所起，&nbsp;&nbsp;&nbsp;&nbsp;造作方便及与业，

&nbsp;&nbsp;&nbsp;&nbsp;随业所受种种苦，&nbsp;&nbsp;&nbsp;&nbsp;导师一切悉了知。

&nbsp;&nbsp;&nbsp;&nbsp;随其所求解脱道，&nbsp;&nbsp;&nbsp;&nbsp;于佛法中已出家，

&nbsp;&nbsp;&nbsp;&nbsp;精勤修学圣道已，&nbsp;&nbsp;&nbsp;&nbsp;尽诸烦恼佛悉知。

&nbsp;&nbsp;&nbsp;&nbsp;于佛法中有凡夫，&nbsp;&nbsp;&nbsp;&nbsp;虽得出家不知义，

&nbsp;&nbsp;&nbsp;&nbsp;诽谤明人微妙法，&nbsp;&nbsp;&nbsp;&nbsp;世尊亦复善见彼。

&nbsp;&nbsp;&nbsp;&nbsp;彼诸诽谤正法人，&nbsp;&nbsp;&nbsp;&nbsp;业行所得众苦恼，

&nbsp;&nbsp;&nbsp;&nbsp;随其地狱久近住，&nbsp;&nbsp;&nbsp;&nbsp;如来亦能具足知。

&nbsp;&nbsp;&nbsp;&nbsp;于佛深得敬信已，&nbsp;&nbsp;&nbsp;&nbsp;出家受持正法藏，

&nbsp;&nbsp;&nbsp;&nbsp;观察诸法皆悉空，&nbsp;&nbsp;&nbsp;&nbsp;断除一切诸有道。

&nbsp;&nbsp;&nbsp;&nbsp;不愿一切诸趣身，&nbsp;&nbsp;&nbsp;&nbsp;观察此身犹如幻，

&nbsp;&nbsp;&nbsp;&nbsp;知诸音声亦如响，&nbsp;&nbsp;&nbsp;&nbsp;坚住道者佛亦知。

&nbsp;&nbsp;&nbsp;&nbsp;赞叹无等大导师，&nbsp;&nbsp;&nbsp;&nbsp;我今所得福德聚，

&nbsp;&nbsp;&nbsp;&nbsp;以此福德愿成佛，&nbsp;&nbsp;&nbsp;&nbsp;亦愿众生成自然。”

尔时，世尊知夜叉众深心信已，现微笑相。尔时，慧命马胜比丘，以偈问曰：

&nbsp;&nbsp;&nbsp;&nbsp;“人中师子所现笑，&nbsp;&nbsp;&nbsp;&nbsp;唯愿说其笑因缘，

&nbsp;&nbsp;&nbsp;&nbsp;一切诸佛非无因，&nbsp;&nbsp;&nbsp;&nbsp;而现微笑人中月。

&nbsp;&nbsp;&nbsp;&nbsp;今此大众皆怀疑，&nbsp;&nbsp;&nbsp;&nbsp;以见导师微笑故，

&nbsp;&nbsp;&nbsp;&nbsp;唯愿世尊除其疑，&nbsp;&nbsp;&nbsp;&nbsp;皆令此众得欣喜。

&nbsp;&nbsp;&nbsp;&nbsp;今于佛所得信者，&nbsp;&nbsp;&nbsp;&nbsp;及知微妙正法者，

&nbsp;&nbsp;&nbsp;&nbsp;其心坚固不动者，&nbsp;&nbsp;&nbsp;&nbsp;愿佛宣说令彼闻。

&nbsp;&nbsp;&nbsp;&nbsp;此诸大众皆怀疑，&nbsp;&nbsp;&nbsp;&nbsp;一切瞻仰如来面，

&nbsp;&nbsp;&nbsp;&nbsp;今日当有何等事？ &nbsp;&nbsp;&nbsp;&nbsp;唯愿世尊断彼疑。

&nbsp;&nbsp;&nbsp;&nbsp;今日谁现大神力？ &nbsp;&nbsp;&nbsp;&nbsp;今日谁发大精进？

&nbsp;&nbsp;&nbsp;&nbsp;今日佛共谁亲友？ &nbsp;&nbsp;&nbsp;&nbsp;于此大众愿显现。

&nbsp;&nbsp;&nbsp;&nbsp;善哉牟尼愍世间，&nbsp;&nbsp;&nbsp;&nbsp;唯愿断除诸疑惑，

&nbsp;&nbsp;&nbsp;&nbsp;天人大众若得闻，&nbsp;&nbsp;&nbsp;&nbsp;今日必当大欣喜。”

尔时，世尊以偈答慧命马胜曰：

&nbsp;&nbsp;&nbsp;&nbsp;“善哉马胜汝所问，&nbsp;&nbsp;&nbsp;&nbsp;今当大利诸世间，

&nbsp;&nbsp;&nbsp;&nbsp;由汝能问笑因缘，&nbsp;&nbsp;&nbsp;&nbsp;故叹汝善解我意。

&nbsp;&nbsp;&nbsp;&nbsp;我今尽当答彼义，&nbsp;&nbsp;&nbsp;&nbsp;汝当一心专谛听，

&nbsp;&nbsp;&nbsp;&nbsp;知诸夜叉心意已，&nbsp;&nbsp;&nbsp;&nbsp;我为世间现微笑。

&nbsp;&nbsp;&nbsp;&nbsp;夜叉诸众心敬信，&nbsp;&nbsp;&nbsp;&nbsp;以知菩提寂灭故，

&nbsp;&nbsp;&nbsp;&nbsp;叹佛真实功德已，&nbsp;&nbsp;&nbsp;&nbsp;发心趣向大菩提。

&nbsp;&nbsp;&nbsp;&nbsp;为知诸法空寂故，&nbsp;&nbsp;&nbsp;&nbsp;除遣一切所有相，

&nbsp;&nbsp;&nbsp;&nbsp;于诸趣中愿舍已，&nbsp;&nbsp;&nbsp;&nbsp;发心趣向大菩提。

&nbsp;&nbsp;&nbsp;&nbsp;以禅定力知诸阴，&nbsp;&nbsp;&nbsp;&nbsp;但是世谛不取著，

&nbsp;&nbsp;&nbsp;&nbsp;不著诸有如莲华，&nbsp;&nbsp;&nbsp;&nbsp;发心趣向大菩提。

&nbsp;&nbsp;&nbsp;&nbsp;于诸有中障碍事，&nbsp;&nbsp;&nbsp;&nbsp;彼见空故不为缚，

&nbsp;&nbsp;&nbsp;&nbsp;知佛菩提无上已，&nbsp;&nbsp;&nbsp;&nbsp;彼等能修菩提行。

&nbsp;&nbsp;&nbsp;&nbsp;诸生老死皆悉空，&nbsp;&nbsp;&nbsp;&nbsp;此即无上菩提道，

&nbsp;&nbsp;&nbsp;&nbsp;知法自性空寂已，&nbsp;&nbsp;&nbsp;&nbsp;能得安隐大菩提。

&nbsp;&nbsp;&nbsp;&nbsp;知阴自性空寂已，&nbsp;&nbsp;&nbsp;&nbsp;寂静菩提性亦难，

&nbsp;&nbsp;&nbsp;&nbsp;所修菩提行亦空，&nbsp;&nbsp;&nbsp;&nbsp;此智能知非凡了。

&nbsp;&nbsp;&nbsp;&nbsp;能观智慧性自空，&nbsp;&nbsp;&nbsp;&nbsp;所观境界皆寂灭，

&nbsp;&nbsp;&nbsp;&nbsp;知者亦空知是已，&nbsp;&nbsp;&nbsp;&nbsp;是人能修菩提道。

&nbsp;&nbsp;&nbsp;&nbsp;当知空亦性自空，&nbsp;&nbsp;&nbsp;&nbsp;相愿亦复无体性，

&nbsp;&nbsp;&nbsp;&nbsp;若有人能如是知，&nbsp;&nbsp;&nbsp;&nbsp;是人能修真实行。

&nbsp;&nbsp;&nbsp;&nbsp;天人大众闻是已，&nbsp;&nbsp;&nbsp;&nbsp;心生欣喜获利益，

&nbsp;&nbsp;&nbsp;&nbsp;一切于佛敬信已，&nbsp;&nbsp;&nbsp;&nbsp;心住菩提寂静句。

&nbsp;&nbsp;&nbsp;&nbsp;今此殊胜供养已，&nbsp;&nbsp;&nbsp;&nbsp;夜叉之众心清净，

&nbsp;&nbsp;&nbsp;&nbsp;此诸智者舍鬼道，&nbsp;&nbsp;&nbsp;&nbsp;于善趣中久受乐。

&nbsp;&nbsp;&nbsp;&nbsp;彼于未来多亿佛，&nbsp;&nbsp;&nbsp;&nbsp;以神通力一念中，

&nbsp;&nbsp;&nbsp;&nbsp;于多佛土修供养，&nbsp;&nbsp;&nbsp;&nbsp;即于佛所获得忍。

&nbsp;&nbsp;&nbsp;&nbsp;于诸世界不起相，&nbsp;&nbsp;&nbsp;&nbsp;智者能以神力往，

&nbsp;&nbsp;&nbsp;&nbsp;观此世间犹如化，&nbsp;&nbsp;&nbsp;&nbsp;智者游行无所著。

&nbsp;&nbsp;&nbsp;&nbsp;此等勇猛供诸佛，&nbsp;&nbsp;&nbsp;&nbsp;当得无上大菩提，

&nbsp;&nbsp;&nbsp;&nbsp;亦得无上净佛土，&nbsp;&nbsp;&nbsp;&nbsp;其中当度无量众。

&nbsp;&nbsp;&nbsp;&nbsp;彼等当成世间解，&nbsp;&nbsp;&nbsp;&nbsp;一切同号无边智，

&nbsp;&nbsp;&nbsp;&nbsp;名闻十方寿千劫，&nbsp;&nbsp;&nbsp;&nbsp;寂灭智慧寿命等。

&nbsp;&nbsp;&nbsp;&nbsp;彼等所有声闻众，&nbsp;&nbsp;&nbsp;&nbsp;犹如静夜诸星宿，

&nbsp;&nbsp;&nbsp;&nbsp;彼悉易得大菩提，&nbsp;&nbsp;&nbsp;&nbsp;一切无有苦难事。

&nbsp;&nbsp;&nbsp;&nbsp;天人大众闻是已，&nbsp;&nbsp;&nbsp;&nbsp;为于菩提心踊悦，

&nbsp;&nbsp;&nbsp;&nbsp;其心坚固发精勤，&nbsp;&nbsp;&nbsp;&nbsp;以精进力持诸行。”

### 紧那罗授记品第十一

尔时，复有八亿紧那罗众，大树紧那罗王以为上首，见诸阿修罗、伽楼罗、龙女、龙王、鸠槃荼、乾闼婆、夜叉等，供养如来及闻授记已，甚生希有未曾有心，作是思量：“此实希有未曾有事，以其众生不可得故，无命者故，无生者故，无有人故，无摩那婆故，无养育故，无寿者故，无有我故，亦无我所故。以诸阴故名为众生，一切诸阴亦不可得。以其界故名为众生，一切诸界亦不可得。以有入故名为众生，一切诸入亦不可得。以有业故得有果报，而彼行业亦不可得。无上菩提亦不可得，一切菩萨亦不可得，一切诸佛亦不可得，世尊虽尔，而复与诸菩萨授记。以何义故，如来与诸菩萨授记示其名号，显现业报说其当来菩萨大众，复显诸佛神通之力？又复说于正法之力，亦复显现庄严佛土，宣说众生有业有报？又复说于清净佛刹，示显菩萨游诸佛国从一佛土至一佛土？复演菩萨往彼供养，亦说供养殊胜神变，又列供具微妙希有？又复说于经若干劫当得作佛，其佛住世经若干劫，其佛当有若干声闻，彼佛灭后正法住世经若干劫？何故如来舍诸众生入般涅槃？”

尔时，大树紧那罗王生此疑已，与八亿紧那罗众，从座而起，偏袒右肩，右膝著地，合掌向佛，以偈问曰：

&nbsp;&nbsp;&nbsp;&nbsp;“我等闻佛所记已，&nbsp;&nbsp;&nbsp;&nbsp;甚生疑惑大智慧，

&nbsp;&nbsp;&nbsp;&nbsp;既说授记复言空，&nbsp;&nbsp;&nbsp;&nbsp;我于二说不能解。

&nbsp;&nbsp;&nbsp;&nbsp;既说空寂离自性，&nbsp;&nbsp;&nbsp;&nbsp;法界平等无变动，

&nbsp;&nbsp;&nbsp;&nbsp;而复如来受供养，&nbsp;&nbsp;&nbsp;&nbsp;此事云何众中月？

&nbsp;&nbsp;&nbsp;&nbsp;佛既说于无有生，&nbsp;&nbsp;&nbsp;&nbsp;而复说发菩提心，

&nbsp;&nbsp;&nbsp;&nbsp;于无量智二种说，&nbsp;&nbsp;&nbsp;&nbsp;此言秘密我不解。

&nbsp;&nbsp;&nbsp;&nbsp;云何言灭不可得，&nbsp;&nbsp;&nbsp;&nbsp;而人师子说有死？

&nbsp;&nbsp;&nbsp;&nbsp;唯愿如实为记说，&nbsp;&nbsp;&nbsp;&nbsp;除断我疑令无余。

&nbsp;&nbsp;&nbsp;&nbsp;云何佛说犹如幻，&nbsp;&nbsp;&nbsp;&nbsp;又复显示生天中？

&nbsp;&nbsp;&nbsp;&nbsp;于释师子如是说，&nbsp;&nbsp;&nbsp;&nbsp;此秘密教我不解。

&nbsp;&nbsp;&nbsp;&nbsp;佛说诸法无所依，&nbsp;&nbsp;&nbsp;&nbsp;而复说依善知识？

&nbsp;&nbsp;&nbsp;&nbsp;此是世尊秘密语，&nbsp;&nbsp;&nbsp;&nbsp;我实不解人中雄。

&nbsp;&nbsp;&nbsp;&nbsp;云何说于无所堪，&nbsp;&nbsp;&nbsp;&nbsp;复教众生修诸业？

&nbsp;&nbsp;&nbsp;&nbsp;降伏怨敌天中尊，&nbsp;&nbsp;&nbsp;&nbsp;秘密之说我不解。

&nbsp;&nbsp;&nbsp;&nbsp;云何佛说性自空，&nbsp;&nbsp;&nbsp;&nbsp;复言观空得解脱？

&nbsp;&nbsp;&nbsp;&nbsp;我今于此不能解，&nbsp;&nbsp;&nbsp;&nbsp;愿无边智断我疑。

&nbsp;&nbsp;&nbsp;&nbsp;云何佛说事尽灭，&nbsp;&nbsp;&nbsp;&nbsp;复说诸法性寂灭？

&nbsp;&nbsp;&nbsp;&nbsp;我今唯愿无等等，&nbsp;&nbsp;&nbsp;&nbsp;开显此等秘密说。

&nbsp;&nbsp;&nbsp;&nbsp;云何端正修伽陀，&nbsp;&nbsp;&nbsp;&nbsp;显示诸法如虚空？

&nbsp;&nbsp;&nbsp;&nbsp;而愚痴人毁谤法，&nbsp;&nbsp;&nbsp;&nbsp;死必堕于大地狱。

&nbsp;&nbsp;&nbsp;&nbsp;大雄恒说诸天道，&nbsp;&nbsp;&nbsp;&nbsp;又复说于诸余趣，

&nbsp;&nbsp;&nbsp;&nbsp;既言此等由作业，&nbsp;&nbsp;&nbsp;&nbsp;复道无有作业者。

&nbsp;&nbsp;&nbsp;&nbsp;不可胜者所宣说，&nbsp;&nbsp;&nbsp;&nbsp;种种差别不可知，

&nbsp;&nbsp;&nbsp;&nbsp;我今于此生疑惑，&nbsp;&nbsp;&nbsp;&nbsp;唯愿世尊见除断。

&nbsp;&nbsp;&nbsp;&nbsp;既言善业无可集，&nbsp;&nbsp;&nbsp;&nbsp;复说修行得菩提，

&nbsp;&nbsp;&nbsp;&nbsp;沙门法王如是说，&nbsp;&nbsp;&nbsp;&nbsp;此亦我等不能解。

&nbsp;&nbsp;&nbsp;&nbsp;云何说法不可尽，&nbsp;&nbsp;&nbsp;&nbsp;而言谤者罪可毕？

&nbsp;&nbsp;&nbsp;&nbsp;无量智慧愿开示，&nbsp;&nbsp;&nbsp;&nbsp;我于是中大有疑。

&nbsp;&nbsp;&nbsp;&nbsp;如来既说真际法，&nbsp;&nbsp;&nbsp;&nbsp;复言颠倒及施等，

&nbsp;&nbsp;&nbsp;&nbsp;无翳净眼灭罪者，&nbsp;&nbsp;&nbsp;&nbsp;此义唯愿为我说。

&nbsp;&nbsp;&nbsp;&nbsp;余无有能为我等，&nbsp;&nbsp;&nbsp;&nbsp;宣释如是所疑事，

&nbsp;&nbsp;&nbsp;&nbsp;唯有如来能断除，&nbsp;&nbsp;&nbsp;&nbsp;是故我敬一切智。”

尔时，世尊闻大树紧那罗王等问诸疑已，以偈答曰：

&nbsp;&nbsp;&nbsp;&nbsp;“汝言说空复授记，&nbsp;&nbsp;&nbsp;&nbsp;于此二事不能解，

&nbsp;&nbsp;&nbsp;&nbsp;诸法若是不空者，&nbsp;&nbsp;&nbsp;&nbsp;佛不为其说授记。

&nbsp;&nbsp;&nbsp;&nbsp;以何因缘如是说，&nbsp;&nbsp;&nbsp;&nbsp;诸法若有体性者，

&nbsp;&nbsp;&nbsp;&nbsp;一切常住不可转，&nbsp;&nbsp;&nbsp;&nbsp;彼应不减亦不增。

&nbsp;&nbsp;&nbsp;&nbsp;诸法体性本自空，&nbsp;&nbsp;&nbsp;&nbsp;犹如平正清净镜，

&nbsp;&nbsp;&nbsp;&nbsp;能现一切诸色像，&nbsp;&nbsp;&nbsp;&nbsp;如是当知一切法。

&nbsp;&nbsp;&nbsp;&nbsp;法界无有变异相，&nbsp;&nbsp;&nbsp;&nbsp;汝于一切供养物，

&nbsp;&nbsp;&nbsp;&nbsp;一一诸分当观察，&nbsp;&nbsp;&nbsp;&nbsp;何等分中而有相？

&nbsp;&nbsp;&nbsp;&nbsp;法界常住无变异，&nbsp;&nbsp;&nbsp;&nbsp;智者应当如是观，

&nbsp;&nbsp;&nbsp;&nbsp;诸凡夫人悉迷惑，&nbsp;&nbsp;&nbsp;&nbsp;无智慧故不能解。

&nbsp;&nbsp;&nbsp;&nbsp;汝言佛说无有生，&nbsp;&nbsp;&nbsp;&nbsp;复说发心为难解，

&nbsp;&nbsp;&nbsp;&nbsp;汝等今当一心听，&nbsp;&nbsp;&nbsp;&nbsp;十力所说秘密义。

&nbsp;&nbsp;&nbsp;&nbsp;凡夫没溺生死河，&nbsp;&nbsp;&nbsp;&nbsp;亦复系心著彼处，

&nbsp;&nbsp;&nbsp;&nbsp;心常怀于想颠倒，&nbsp;&nbsp;&nbsp;&nbsp;故受生死诸苦恼。

&nbsp;&nbsp;&nbsp;&nbsp;从本已来未闻法，&nbsp;&nbsp;&nbsp;&nbsp;我若为彼定说者，

&nbsp;&nbsp;&nbsp;&nbsp;凡夫愚人于此法，&nbsp;&nbsp;&nbsp;&nbsp;转复增长诸疑惑。

&nbsp;&nbsp;&nbsp;&nbsp;彼闻菩提胜利益，&nbsp;&nbsp;&nbsp;&nbsp;其心专注于彼果，

&nbsp;&nbsp;&nbsp;&nbsp;其心又复生味著，&nbsp;&nbsp;&nbsp;&nbsp;自然胜智无能过。

&nbsp;&nbsp;&nbsp;&nbsp;汝言无灭复有死，&nbsp;&nbsp;&nbsp;&nbsp;此二我今不能知，

&nbsp;&nbsp;&nbsp;&nbsp;于此一心应谛听，&nbsp;&nbsp;&nbsp;&nbsp;我当为汝真实说。

&nbsp;&nbsp;&nbsp;&nbsp;为彼计常诸众生，&nbsp;&nbsp;&nbsp;&nbsp;是故如来说于灭，

&nbsp;&nbsp;&nbsp;&nbsp;恒见诸有皆衰坏，&nbsp;&nbsp;&nbsp;&nbsp;无有一法是常者。

&nbsp;&nbsp;&nbsp;&nbsp;汝言诸法犹如幻，&nbsp;&nbsp;&nbsp;&nbsp;复言生天怀疑者，

&nbsp;&nbsp;&nbsp;&nbsp;学人凡夫善趣等，&nbsp;&nbsp;&nbsp;&nbsp;是法不定故如幻。

&nbsp;&nbsp;&nbsp;&nbsp;如汝所言无有依，&nbsp;&nbsp;&nbsp;&nbsp;复言依止善知识，

&nbsp;&nbsp;&nbsp;&nbsp;欲求弃舍依止故，&nbsp;&nbsp;&nbsp;&nbsp;善友为说无所依。

&nbsp;&nbsp;&nbsp;&nbsp;汝言毕竟无堪能，&nbsp;&nbsp;&nbsp;&nbsp;复言有作我不解，

&nbsp;&nbsp;&nbsp;&nbsp;当观车为众分成，&nbsp;&nbsp;&nbsp;&nbsp;亦观车有所作事。

&nbsp;&nbsp;&nbsp;&nbsp;若复有人著于我，&nbsp;&nbsp;&nbsp;&nbsp;亦复取于我所为，

&nbsp;&nbsp;&nbsp;&nbsp;我为是等说无堪，&nbsp;&nbsp;&nbsp;&nbsp;虽复如是非无作。

&nbsp;&nbsp;&nbsp;&nbsp;汝言一切性自空，&nbsp;&nbsp;&nbsp;&nbsp;复疑观空得解脱，

&nbsp;&nbsp;&nbsp;&nbsp;颠倒愚痴无智者，&nbsp;&nbsp;&nbsp;&nbsp;不能了知体性空。

&nbsp;&nbsp;&nbsp;&nbsp;从于妄想分别生，&nbsp;&nbsp;&nbsp;&nbsp;虚妄攀缘故被缚，

&nbsp;&nbsp;&nbsp;&nbsp;为化如是众生故，&nbsp;&nbsp;&nbsp;&nbsp;善逝说于性非有。

&nbsp;&nbsp;&nbsp;&nbsp;如汝所说事尽灭，&nbsp;&nbsp;&nbsp;&nbsp;一切诸法性亦灭，

&nbsp;&nbsp;&nbsp;&nbsp;迷惑无智诸众生，&nbsp;&nbsp;&nbsp;&nbsp;妄分别故生渴爱。

&nbsp;&nbsp;&nbsp;&nbsp;譬如渴者见阳焰，&nbsp;&nbsp;&nbsp;&nbsp;以忆想故增长渴，

&nbsp;&nbsp;&nbsp;&nbsp;愚人复为虚妄害，&nbsp;&nbsp;&nbsp;&nbsp;于无所有起分别。

&nbsp;&nbsp;&nbsp;&nbsp;渴者妄生见水想，&nbsp;&nbsp;&nbsp;&nbsp;阳焰之处水本无，

&nbsp;&nbsp;&nbsp;&nbsp;妄想所害诸众生，&nbsp;&nbsp;&nbsp;&nbsp;于诸不净起净想。

&nbsp;&nbsp;&nbsp;&nbsp;愚痴凡夫爱所缚，&nbsp;&nbsp;&nbsp;&nbsp;彼秽恶中性无净，

&nbsp;&nbsp;&nbsp;&nbsp;譬如阳焰似水相，&nbsp;&nbsp;&nbsp;&nbsp;彼中体性实无水。

&nbsp;&nbsp;&nbsp;&nbsp;如是身中无净色，&nbsp;&nbsp;&nbsp;&nbsp;身色亦复性非净，

&nbsp;&nbsp;&nbsp;&nbsp;愚痴凡夫颠倒见，&nbsp;&nbsp;&nbsp;&nbsp;妄作净想而被缚。

&nbsp;&nbsp;&nbsp;&nbsp;虽说诸法如虚空，&nbsp;&nbsp;&nbsp;&nbsp;亦说谤者堕地狱，

&nbsp;&nbsp;&nbsp;&nbsp;愚人闻之生怖畏，&nbsp;&nbsp;&nbsp;&nbsp;智者虽闻心安隐。

&nbsp;&nbsp;&nbsp;&nbsp;世间体性自空寂，&nbsp;&nbsp;&nbsp;&nbsp;愚痴无智起我想，

&nbsp;&nbsp;&nbsp;&nbsp;彼等若闻性空教，&nbsp;&nbsp;&nbsp;&nbsp;怖畏不得更受生。

&nbsp;&nbsp;&nbsp;&nbsp;彼等毁谤妙空法，&nbsp;&nbsp;&nbsp;&nbsp;皆由计著我见故，

&nbsp;&nbsp;&nbsp;&nbsp;如人系缚于虚空，&nbsp;&nbsp;&nbsp;&nbsp;是无智人堕地狱。

&nbsp;&nbsp;&nbsp;&nbsp;我本所说诸善趣，&nbsp;&nbsp;&nbsp;&nbsp;及为世间说余道，

&nbsp;&nbsp;&nbsp;&nbsp;说有作业而不失，&nbsp;&nbsp;&nbsp;&nbsp;亦夺其执有作者。

&nbsp;&nbsp;&nbsp;&nbsp;一切诸趣犹如梦，&nbsp;&nbsp;&nbsp;&nbsp;我为汝说如是知，

&nbsp;&nbsp;&nbsp;&nbsp;梦中无有去来相，&nbsp;&nbsp;&nbsp;&nbsp;颠倒见者著去来。

&nbsp;&nbsp;&nbsp;&nbsp;我既演说有作业，&nbsp;&nbsp;&nbsp;&nbsp;十方推求无作者，

&nbsp;&nbsp;&nbsp;&nbsp;譬如猛风吹诸树，&nbsp;&nbsp;&nbsp;&nbsp;其树相触则火出，

&nbsp;&nbsp;&nbsp;&nbsp;其风及树不作念，&nbsp;&nbsp;&nbsp;&nbsp;言谓我等能出火，

&nbsp;&nbsp;&nbsp;&nbsp;虽复如是而火生，&nbsp;&nbsp;&nbsp;&nbsp;当知有业无作者。

&nbsp;&nbsp;&nbsp;&nbsp;汝言福德无积聚，&nbsp;&nbsp;&nbsp;&nbsp;复云善得菩提果，

&nbsp;&nbsp;&nbsp;&nbsp;我今真实为汝说，&nbsp;&nbsp;&nbsp;&nbsp;汝当专谛至心听。

&nbsp;&nbsp;&nbsp;&nbsp;譬如世人得长寿，&nbsp;&nbsp;&nbsp;&nbsp;其命至于百余岁，

&nbsp;&nbsp;&nbsp;&nbsp;然彼岁数无聚积，&nbsp;&nbsp;&nbsp;&nbsp;一切缘集亦如是。

&nbsp;&nbsp;&nbsp;&nbsp;汝言诸法无有尽，&nbsp;&nbsp;&nbsp;&nbsp;复言我说业可毕，

&nbsp;&nbsp;&nbsp;&nbsp;观空法者无有穷，&nbsp;&nbsp;&nbsp;&nbsp;随世法故业有尽。

&nbsp;&nbsp;&nbsp;&nbsp;我虽说有实际法，&nbsp;&nbsp;&nbsp;&nbsp;颠倒亦非实际外，

&nbsp;&nbsp;&nbsp;&nbsp;颠倒愚痴众生辈，&nbsp;&nbsp;&nbsp;&nbsp;不能了知真实际。

&nbsp;&nbsp;&nbsp;&nbsp;紧那罗王当谛听，&nbsp;&nbsp;&nbsp;&nbsp;为具智慧勤进者，

&nbsp;&nbsp;&nbsp;&nbsp;一切诸相皆一相，&nbsp;&nbsp;&nbsp;&nbsp;所谓无相应当知。

&nbsp;&nbsp;&nbsp;&nbsp;若能解入于一字，&nbsp;&nbsp;&nbsp;&nbsp;我为智者说菩提，

&nbsp;&nbsp;&nbsp;&nbsp;一切诸法皆无作，&nbsp;&nbsp;&nbsp;&nbsp;此说阿字总持门。

&nbsp;&nbsp;&nbsp;&nbsp;一切菩萨之所行，&nbsp;&nbsp;&nbsp;&nbsp;无边之相我已说，

&nbsp;&nbsp;&nbsp;&nbsp;此亦能入一切法，&nbsp;&nbsp;&nbsp;&nbsp;所谓阿字总持门。

&nbsp;&nbsp;&nbsp;&nbsp;一切诸法皆寂灭，&nbsp;&nbsp;&nbsp;&nbsp;示阿字门令得入，

&nbsp;&nbsp;&nbsp;&nbsp;树紧那罗应当知，&nbsp;&nbsp;&nbsp;&nbsp;此亦阿字总持门。

&nbsp;&nbsp;&nbsp;&nbsp;一切诸法无分别，&nbsp;&nbsp;&nbsp;&nbsp;入此法门已宣说，

&nbsp;&nbsp;&nbsp;&nbsp;紧那罗王应当知，&nbsp;&nbsp;&nbsp;&nbsp;此亦阿字总持门。

&nbsp;&nbsp;&nbsp;&nbsp;一切诸法无自性，&nbsp;&nbsp;&nbsp;&nbsp;示阿字门令得入，

&nbsp;&nbsp;&nbsp;&nbsp;树紧那罗应当知，&nbsp;&nbsp;&nbsp;&nbsp;此亦阿字总持门。

&nbsp;&nbsp;&nbsp;&nbsp;一切诸法无有边，&nbsp;&nbsp;&nbsp;&nbsp;以阿字门说诸法，

&nbsp;&nbsp;&nbsp;&nbsp;紧那罗王应当知，&nbsp;&nbsp;&nbsp;&nbsp;此亦阿字总持门。

&nbsp;&nbsp;&nbsp;&nbsp;尽无尽法我已说，&nbsp;&nbsp;&nbsp;&nbsp;应说一切法无尽，

&nbsp;&nbsp;&nbsp;&nbsp;一切十方诸如来，&nbsp;&nbsp;&nbsp;&nbsp;已说无尽总持门。

&nbsp;&nbsp;&nbsp;&nbsp;一切诸法无有门，&nbsp;&nbsp;&nbsp;&nbsp;物无有故现非有，

&nbsp;&nbsp;&nbsp;&nbsp;此亦即是总持门，&nbsp;&nbsp;&nbsp;&nbsp;由是能入阿字门。

&nbsp;&nbsp;&nbsp;&nbsp;于诸不可思议法，&nbsp;&nbsp;&nbsp;&nbsp;诸佛依实能显示，

&nbsp;&nbsp;&nbsp;&nbsp;树紧那罗应当知，&nbsp;&nbsp;&nbsp;&nbsp;此亦阿字陀罗尼。

&nbsp;&nbsp;&nbsp;&nbsp;一切诸法无所趣，&nbsp;&nbsp;&nbsp;&nbsp;我为智者说菩提，

&nbsp;&nbsp;&nbsp;&nbsp;此亦即是总持门，&nbsp;&nbsp;&nbsp;&nbsp;是阿字门应当入。

&nbsp;&nbsp;&nbsp;&nbsp;一切诸法无有来，&nbsp;&nbsp;&nbsp;&nbsp;若不修者则不得，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;是阿字门应当入。

&nbsp;&nbsp;&nbsp;&nbsp;诸法假名皆当有，&nbsp;&nbsp;&nbsp;&nbsp;推其自性不可得，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;是阿字门应当入。

&nbsp;&nbsp;&nbsp;&nbsp;一切诸法无自性，&nbsp;&nbsp;&nbsp;&nbsp;推其自性不可得，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;是陀罗尼佛所说。

&nbsp;&nbsp;&nbsp;&nbsp;一切诸法不可得，&nbsp;&nbsp;&nbsp;&nbsp;以法自性无故然，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;是阿字门应当入。

&nbsp;&nbsp;&nbsp;&nbsp;树紧那罗应当听，&nbsp;&nbsp;&nbsp;&nbsp;一切诸法离思念，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;是陀罗尼善逝说。

&nbsp;&nbsp;&nbsp;&nbsp;诸佛世尊已显示，&nbsp;&nbsp;&nbsp;&nbsp;法无实故无障碍，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;当入阿字陀罗尼。

&nbsp;&nbsp;&nbsp;&nbsp;一切诸法无障碍，&nbsp;&nbsp;&nbsp;&nbsp;无有能障诸法者，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;入阿字门我已说。

&nbsp;&nbsp;&nbsp;&nbsp;一切诸法无有生，&nbsp;&nbsp;&nbsp;&nbsp;智者当知唯一相，

&nbsp;&nbsp;&nbsp;&nbsp;彼一切法无生者，&nbsp;&nbsp;&nbsp;&nbsp;当知是法无有名。

&nbsp;&nbsp;&nbsp;&nbsp;一切诸法无有生，&nbsp;&nbsp;&nbsp;&nbsp;其生本来不可得，

&nbsp;&nbsp;&nbsp;&nbsp;此亦是其总持门，&nbsp;&nbsp;&nbsp;&nbsp;是阿字门应当入。

&nbsp;&nbsp;&nbsp;&nbsp;若法无实无生者，&nbsp;&nbsp;&nbsp;&nbsp;不可睹见不可示，

&nbsp;&nbsp;&nbsp;&nbsp;诸法自性不可得，&nbsp;&nbsp;&nbsp;&nbsp;是故无有能见者。

&nbsp;&nbsp;&nbsp;&nbsp;一切诸法无有比，&nbsp;&nbsp;&nbsp;&nbsp;是故一相无有相，

&nbsp;&nbsp;&nbsp;&nbsp;譬如虚空无有等，&nbsp;&nbsp;&nbsp;&nbsp;一切诸法亦复然。

&nbsp;&nbsp;&nbsp;&nbsp;一切诸法无增减，&nbsp;&nbsp;&nbsp;&nbsp;非一非二非焦恼，

&nbsp;&nbsp;&nbsp;&nbsp;亦非是冷复非热，&nbsp;&nbsp;&nbsp;&nbsp;以非有故不可见。

&nbsp;&nbsp;&nbsp;&nbsp;无有曲相及直相，&nbsp;&nbsp;&nbsp;&nbsp;亦复无有明闇相，

&nbsp;&nbsp;&nbsp;&nbsp;亦无见闻诸相等，&nbsp;&nbsp;&nbsp;&nbsp;是无所有陀罗尼。

&nbsp;&nbsp;&nbsp;&nbsp;非是谄曲非正直，&nbsp;&nbsp;&nbsp;&nbsp;无有卷舒诸相等，

&nbsp;&nbsp;&nbsp;&nbsp;亦无瞋恚及欣喜，&nbsp;&nbsp;&nbsp;&nbsp;复无起作与寂灭。

&nbsp;&nbsp;&nbsp;&nbsp;无有入相及出相，&nbsp;&nbsp;&nbsp;&nbsp;无进无退无来往，

&nbsp;&nbsp;&nbsp;&nbsp;亦复无眠及无寤，&nbsp;&nbsp;&nbsp;&nbsp;离觉知相应当知。

&nbsp;&nbsp;&nbsp;&nbsp;非是其眼复非盲，&nbsp;&nbsp;&nbsp;&nbsp;无有能见及暗障，

&nbsp;&nbsp;&nbsp;&nbsp;亦无开相及闭相，&nbsp;&nbsp;&nbsp;&nbsp;非是调伏非不调。

&nbsp;&nbsp;&nbsp;&nbsp;非是掉动及止息，&nbsp;&nbsp;&nbsp;&nbsp;亦非世间非涅槃，

&nbsp;&nbsp;&nbsp;&nbsp;非是真实非虚妄，&nbsp;&nbsp;&nbsp;&nbsp;如是当知佛境界。

&nbsp;&nbsp;&nbsp;&nbsp;为欲调伏世间故，&nbsp;&nbsp;&nbsp;&nbsp;断除汝疑我无疑，

&nbsp;&nbsp;&nbsp;&nbsp;第一义中无人能，&nbsp;&nbsp;&nbsp;&nbsp;除断一切他疑网。”

尔时，大树紧那罗王，闻佛说于总持之门，心大欣喜；既欣喜已，发勇猛心，即时化作八亿重阁。此诸重阁或在树上，或莲华上，或在山上，皆是七宝之所庄严。彼诸重阁，皆以种种众宝之盖、种种宝幢而用庄严，复以种种宝华旒苏、种种杂色缯彩旒苏而为庄饰。尔时，大树紧那罗王，并及八亿紧那罗众，持香山中所有水陆一切诸华，以散佛上；既散佛已，一一各升七宝重阁，绕佛三匝，复以水陆所有诸华，重散如来，复绕三匝。

尔时，大树紧那罗王，及与八亿紧那罗众，从重阁下复绕三匝，顶礼佛足，一心合掌，瞻仰世尊目不暂舍，却住一面，思念如来过去现在无量功德。

尔时，世尊知大树紧那罗王及八亿众深心乐欲，现微笑相。尔时，慧命马胜比丘，以偈问曰：

&nbsp;&nbsp;&nbsp;&nbsp;“善逝非是无缘笑，&nbsp;&nbsp;&nbsp;&nbsp;天人所供如实说，

&nbsp;&nbsp;&nbsp;&nbsp;众睹佛笑悉怀疑，&nbsp;&nbsp;&nbsp;&nbsp;众见最胜如初月。

&nbsp;&nbsp;&nbsp;&nbsp;妙色世尊谁今日，&nbsp;&nbsp;&nbsp;&nbsp;于无二法起胜慧？

&nbsp;&nbsp;&nbsp;&nbsp;我于今日怀疑惑，&nbsp;&nbsp;&nbsp;&nbsp;唯愿人尊除我疑。

&nbsp;&nbsp;&nbsp;&nbsp;谁于佛法得净心，&nbsp;&nbsp;&nbsp;&nbsp;如来由彼现微笑？

&nbsp;&nbsp;&nbsp;&nbsp;唯愿如来为记说，&nbsp;&nbsp;&nbsp;&nbsp;言说中胜断我疑。

&nbsp;&nbsp;&nbsp;&nbsp;是时一切诸大众，&nbsp;&nbsp;&nbsp;&nbsp;若闻佛说皆欣喜，

&nbsp;&nbsp;&nbsp;&nbsp;愿除彼等诸疑惑，&nbsp;&nbsp;&nbsp;&nbsp;如佛所教皆能行。

&nbsp;&nbsp;&nbsp;&nbsp;是故最胜两足尊，&nbsp;&nbsp;&nbsp;&nbsp;除断疑惑为记说，

&nbsp;&nbsp;&nbsp;&nbsp;愿为紧那罗王等，&nbsp;&nbsp;&nbsp;&nbsp;及为一切诸众生。”

尔时，世尊复以偈颂答马胜言：

&nbsp;&nbsp;&nbsp;&nbsp;“善哉马胜知时问，&nbsp;&nbsp;&nbsp;&nbsp;我今为汝分别说，

&nbsp;&nbsp;&nbsp;&nbsp;由汝问故我显示，&nbsp;&nbsp;&nbsp;&nbsp;众人当得佛功德。

&nbsp;&nbsp;&nbsp;&nbsp;汝当清净专一心，&nbsp;&nbsp;&nbsp;&nbsp;听希有事勿乱意，

&nbsp;&nbsp;&nbsp;&nbsp;所谓善逝最胜智，&nbsp;&nbsp;&nbsp;&nbsp;无有障碍大知见。

&nbsp;&nbsp;&nbsp;&nbsp;紧那罗王设疑问，&nbsp;&nbsp;&nbsp;&nbsp;为利一切诸众生，

&nbsp;&nbsp;&nbsp;&nbsp;我今说彼当来果，&nbsp;&nbsp;&nbsp;&nbsp;谛听我当断汝疑。

&nbsp;&nbsp;&nbsp;&nbsp;树紧那罗八亿等，&nbsp;&nbsp;&nbsp;&nbsp;王及臣民诸眷属，

&nbsp;&nbsp;&nbsp;&nbsp;是等于我供养已，&nbsp;&nbsp;&nbsp;&nbsp;从此命终生天上。

&nbsp;&nbsp;&nbsp;&nbsp;从此已后九亿劫，&nbsp;&nbsp;&nbsp;&nbsp;流转在于人天中，

&nbsp;&nbsp;&nbsp;&nbsp;具足修习五神通，&nbsp;&nbsp;&nbsp;&nbsp;得智自在心自在。

&nbsp;&nbsp;&nbsp;&nbsp;彼于那由他佛刹，&nbsp;&nbsp;&nbsp;&nbsp;是人师子遭化生，

&nbsp;&nbsp;&nbsp;&nbsp;身处天宫而不动，&nbsp;&nbsp;&nbsp;&nbsp;恒受禅悦安隐乐。

&nbsp;&nbsp;&nbsp;&nbsp;彼于九十千万劫，&nbsp;&nbsp;&nbsp;&nbsp;在于人天流转已，

&nbsp;&nbsp;&nbsp;&nbsp;各各自于佛刹中，&nbsp;&nbsp;&nbsp;&nbsp;皆得成于无上道。

&nbsp;&nbsp;&nbsp;&nbsp;其劫号曰常照曜，&nbsp;&nbsp;&nbsp;&nbsp;于彼劫中成佛道，

&nbsp;&nbsp;&nbsp;&nbsp;此皆一生补处人，&nbsp;&nbsp;&nbsp;&nbsp;彼智慧者当得佛。

&nbsp;&nbsp;&nbsp;&nbsp;彼佛国土无一人，&nbsp;&nbsp;&nbsp;&nbsp;非是修行成熟者，

&nbsp;&nbsp;&nbsp;&nbsp;皆是一生补处人，&nbsp;&nbsp;&nbsp;&nbsp;无求声闻二乘者。

&nbsp;&nbsp;&nbsp;&nbsp;一切皆是大菩萨，&nbsp;&nbsp;&nbsp;&nbsp;为世明者悉生彼，

&nbsp;&nbsp;&nbsp;&nbsp;悉是一生补处人，&nbsp;&nbsp;&nbsp;&nbsp;后当皆得成佛道。

&nbsp;&nbsp;&nbsp;&nbsp;彼土诸大菩萨众，&nbsp;&nbsp;&nbsp;&nbsp;安住弘誓大愿中，

&nbsp;&nbsp;&nbsp;&nbsp;我于无量诸佛刹，&nbsp;&nbsp;&nbsp;&nbsp;皆悉修治令清净。

&nbsp;&nbsp;&nbsp;&nbsp;彼菩萨愿甚广大，&nbsp;&nbsp;&nbsp;&nbsp;于长夜中善思量，

&nbsp;&nbsp;&nbsp;&nbsp;以其清净信乐心，&nbsp;&nbsp;&nbsp;&nbsp;各自修治已佛刹。

&nbsp;&nbsp;&nbsp;&nbsp;彼诸佛土妙庄严，&nbsp;&nbsp;&nbsp;&nbsp;远离一切诸烦恼，

&nbsp;&nbsp;&nbsp;&nbsp;其地遍有诸宫林，&nbsp;&nbsp;&nbsp;&nbsp;解脱一切诸恶道。

&nbsp;&nbsp;&nbsp;&nbsp;所有诸过及八难，&nbsp;&nbsp;&nbsp;&nbsp;彼佛国土悉皆无，

&nbsp;&nbsp;&nbsp;&nbsp;既修清净佛刹已，&nbsp;&nbsp;&nbsp;&nbsp;众生便即易调伏。”

&nbsp;&nbsp;&nbsp;&nbsp;如是世尊天中天，&nbsp;&nbsp;&nbsp;&nbsp;为紧那罗说授记，

&nbsp;&nbsp;&nbsp;&nbsp;彼时一切诸大众，&nbsp;&nbsp;&nbsp;&nbsp;闻已心皆大欣喜。