## 卷第七十一

### 菩萨见实会净居天子赞偈品第二十三之二 

尔时，力生天子说偈赞曰：

&nbsp;&nbsp;&nbsp;&nbsp;“若诸因缘业，&nbsp;&nbsp;&nbsp;&nbsp;及所得果报，

&nbsp;&nbsp;&nbsp;&nbsp;此体性悉空，&nbsp;&nbsp;&nbsp;&nbsp;佛说如师子。”

尔时，随顺力天子说偈赞曰：

&nbsp;&nbsp;&nbsp;&nbsp;“若以业因缘，&nbsp;&nbsp;&nbsp;&nbsp;增长于诸果，

&nbsp;&nbsp;&nbsp;&nbsp;两足尊能知，&nbsp;&nbsp;&nbsp;&nbsp;是故佛无等。”

尔时，顺行力天子说偈赞曰：

&nbsp;&nbsp;&nbsp;&nbsp;“修习如是界，&nbsp;&nbsp;&nbsp;&nbsp;造作如是业，

&nbsp;&nbsp;&nbsp;&nbsp;当还获是报，&nbsp;&nbsp;&nbsp;&nbsp;佛眼悉能知。”

尔时，力起天子说偈赞曰：

&nbsp;&nbsp;&nbsp;&nbsp;“修习如是界，&nbsp;&nbsp;&nbsp;&nbsp;成就如是性，

&nbsp;&nbsp;&nbsp;&nbsp;佛知诸众生，&nbsp;&nbsp;&nbsp;&nbsp;如观手五指。”

尔时，力行天子说偈赞曰：

&nbsp;&nbsp;&nbsp;&nbsp;“修习如是界，&nbsp;&nbsp;&nbsp;&nbsp;还值如是友，

&nbsp;&nbsp;&nbsp;&nbsp;如是相亲近，&nbsp;&nbsp;&nbsp;&nbsp;胜丈夫悉知。”

尔时，力加天子说偈赞曰：

&nbsp;&nbsp;&nbsp;&nbsp;“加持于彼界，&nbsp;&nbsp;&nbsp;&nbsp;导师能了知，

&nbsp;&nbsp;&nbsp;&nbsp;亲近于诸友，&nbsp;&nbsp;&nbsp;&nbsp;人尊悉照见。”

尔时，决定界天子说偈赞曰：

&nbsp;&nbsp;&nbsp;&nbsp;“彼界彼要期，&nbsp;&nbsp;&nbsp;&nbsp;彼友彼相应，

&nbsp;&nbsp;&nbsp;&nbsp;佛悉决定知，&nbsp;&nbsp;&nbsp;&nbsp;故能除疑惑。”

尔时，正定界天子说偈赞曰：

&nbsp;&nbsp;&nbsp;&nbsp;“彼界彼相续，&nbsp;&nbsp;&nbsp;&nbsp;随所住世间，

&nbsp;&nbsp;&nbsp;&nbsp;所行及诸趣，&nbsp;&nbsp;&nbsp;&nbsp;胜人皆悉知。”

尔时，学界天子说偈赞曰：

&nbsp;&nbsp;&nbsp;&nbsp;“于彼诸界中，&nbsp;&nbsp;&nbsp;&nbsp;导师智能知，

&nbsp;&nbsp;&nbsp;&nbsp;彼智体性空，&nbsp;&nbsp;&nbsp;&nbsp;胜智如是说。”

尔时，乘界天子说偈赞曰：

&nbsp;&nbsp;&nbsp;&nbsp;“修习于彼界，&nbsp;&nbsp;&nbsp;&nbsp;随机时住世，

&nbsp;&nbsp;&nbsp;&nbsp;佛悉如实知，&nbsp;&nbsp;&nbsp;&nbsp;故号无比身。”

尔时，随顺界天子说偈赞曰：

&nbsp;&nbsp;&nbsp;&nbsp;“修习于彼界，&nbsp;&nbsp;&nbsp;&nbsp;随所得功德，

&nbsp;&nbsp;&nbsp;&nbsp;依因及果报，&nbsp;&nbsp;&nbsp;&nbsp;佛知悉无余。”

尔时，共界住天子说偈赞曰：

&nbsp;&nbsp;&nbsp;&nbsp;“随所修习界，&nbsp;&nbsp;&nbsp;&nbsp;随其所向道，

&nbsp;&nbsp;&nbsp;&nbsp;佛悉知无余，&nbsp;&nbsp;&nbsp;&nbsp;故为智所敬。”

尔时，智行天子说偈赞曰：

&nbsp;&nbsp;&nbsp;&nbsp;“随所修习界，&nbsp;&nbsp;&nbsp;&nbsp;随其所向道，

&nbsp;&nbsp;&nbsp;&nbsp;佛知众生行，&nbsp;&nbsp;&nbsp;&nbsp;故号学智者。”

尔时，行无畏天子说偈赞曰：

&nbsp;&nbsp;&nbsp;&nbsp;“正定及邪定，&nbsp;&nbsp;&nbsp;&nbsp;及不定众生，

&nbsp;&nbsp;&nbsp;&nbsp;于此三聚中，&nbsp;&nbsp;&nbsp;&nbsp;佛能决定知。”

尔时，乘行天子说偈赞曰：

&nbsp;&nbsp;&nbsp;&nbsp;“若正定众生，&nbsp;&nbsp;&nbsp;&nbsp;堪趣涅槃者，

&nbsp;&nbsp;&nbsp;&nbsp;佛为世间日，&nbsp;&nbsp;&nbsp;&nbsp;于中智无碍。”

尔时，解脱行天子说偈赞曰：

&nbsp;&nbsp;&nbsp;&nbsp;“若有诸众生，&nbsp;&nbsp;&nbsp;&nbsp;住于不定聚，

&nbsp;&nbsp;&nbsp;&nbsp; 堕于诸恶道，&nbsp;&nbsp;&nbsp;&nbsp;亦为说涅槃。”

尔时，力期会天子说偈赞曰：

&nbsp;&nbsp;&nbsp;&nbsp;“佛者但假名，&nbsp;&nbsp;&nbsp;&nbsp;力智亦如是，

&nbsp;&nbsp;&nbsp;&nbsp;及四无畏等，&nbsp;&nbsp;&nbsp;&nbsp;但随言说有。”

尔时，见实天子说偈赞曰：

&nbsp;&nbsp;&nbsp;&nbsp;“无佛及佛法，&nbsp;&nbsp;&nbsp;&nbsp;亦无余智聚，

&nbsp;&nbsp;&nbsp;&nbsp;显示第一义，&nbsp;&nbsp;&nbsp;&nbsp;如来如实知。”

尔时，力住天子说偈赞曰：

&nbsp;&nbsp;&nbsp;&nbsp;“住于佛法力，&nbsp;&nbsp;&nbsp;&nbsp;因是得无畏，

&nbsp;&nbsp;&nbsp;&nbsp;自在随所欲，&nbsp;&nbsp;&nbsp;&nbsp;悉是诸佛子。”

尔时，法无畏天子说偈赞曰：

&nbsp;&nbsp;&nbsp;&nbsp;“世谛及真谛，&nbsp;&nbsp;&nbsp;&nbsp;显示此二种，

&nbsp;&nbsp;&nbsp;&nbsp;彼于真谛中，&nbsp;&nbsp;&nbsp;&nbsp;言说不可得。”

尔时，智尊天子说偈赞曰：

&nbsp;&nbsp;&nbsp;&nbsp;“法言说各异，&nbsp;&nbsp;&nbsp;&nbsp;法相亦复异，

&nbsp;&nbsp;&nbsp;&nbsp;是言说无相，&nbsp;&nbsp;&nbsp;&nbsp;佛智是法相。”

尔时，行精进天子说偈赞曰：

&nbsp;&nbsp;&nbsp;&nbsp;“非处不定众，&nbsp;&nbsp;&nbsp;&nbsp;或向于异趣，

&nbsp;&nbsp;&nbsp;&nbsp;邪定一切处，&nbsp;&nbsp;&nbsp;&nbsp;大牟尼悉知。”

尔时，信力天子说偈赞曰：

&nbsp;&nbsp;&nbsp;&nbsp;“修习于彼界，&nbsp;&nbsp;&nbsp;&nbsp;如起信乐心，

&nbsp;&nbsp;&nbsp;&nbsp;见贪以为净，&nbsp;&nbsp;&nbsp;&nbsp;牟尼悉了知。”

尔时，不净乘天子说偈赞曰：

&nbsp;&nbsp;&nbsp;&nbsp;“不实忘分别，&nbsp;&nbsp;&nbsp;&nbsp;增长贪欲界，

&nbsp;&nbsp;&nbsp;&nbsp;信则行彼道，&nbsp;&nbsp;&nbsp;&nbsp;牟尼如实知。”

尔时，慈乘行天子说偈赞曰：

&nbsp;&nbsp;&nbsp;&nbsp;“不实妄分别，&nbsp;&nbsp;&nbsp;&nbsp;增长瞋恚界，

&nbsp;&nbsp;&nbsp;&nbsp;信则乘彼道，&nbsp;&nbsp;&nbsp;&nbsp;牟尼悉了知。”

尔时，乘因缘道天子说偈赞曰：

&nbsp;&nbsp;&nbsp;&nbsp;“不实妄分别，&nbsp;&nbsp;&nbsp;&nbsp;增长愚痴界，

&nbsp;&nbsp;&nbsp;&nbsp;信则乘彼道，&nbsp;&nbsp;&nbsp;&nbsp;牟尼悉了知。”

尔时，乘舍天子说偈赞曰：

&nbsp;&nbsp;&nbsp;&nbsp;“有不活畏者，&nbsp;&nbsp;&nbsp;&nbsp;增长于嫉妒，

&nbsp;&nbsp;&nbsp;&nbsp;信彼则习行，&nbsp;&nbsp;&nbsp;&nbsp;牟尼悉了知。”

尔时，习近善知识天子说偈赞曰：

&nbsp;&nbsp;&nbsp;&nbsp;“近于善恶友，&nbsp;&nbsp;&nbsp;&nbsp;还增彼恶界，

&nbsp;&nbsp;&nbsp;&nbsp;还成于彼信，&nbsp;&nbsp;&nbsp;&nbsp;瞿昙悉了知。”

尔时，识坚固天子说偈赞曰：

&nbsp;&nbsp;&nbsp;&nbsp;“流转于世间，&nbsp;&nbsp;&nbsp;&nbsp;随所修习界，

&nbsp;&nbsp;&nbsp;&nbsp;随顺信于彼，&nbsp;&nbsp;&nbsp;&nbsp;佛知悉无余。”

尔时，行坚固天子说偈赞曰：

&nbsp;&nbsp;&nbsp;&nbsp;“流转于生死，&nbsp;&nbsp;&nbsp;&nbsp;修习如是行，

&nbsp;&nbsp;&nbsp;&nbsp;随顺信于彼，&nbsp;&nbsp;&nbsp;&nbsp;佛知悉无余。”

尔时，信根天子说偈赞曰：

&nbsp;&nbsp;&nbsp;&nbsp;“若有诸众生，&nbsp;&nbsp;&nbsp;&nbsp;随所修习界，

&nbsp;&nbsp;&nbsp;&nbsp;佛悉能了知，&nbsp;&nbsp;&nbsp;&nbsp;故号无碍智。”

尔时，根行天子说偈赞曰：

&nbsp;&nbsp;&nbsp;&nbsp;“佛了知诸根，&nbsp;&nbsp;&nbsp;&nbsp;随其方便起，

&nbsp;&nbsp;&nbsp;&nbsp;攀缘及境界，&nbsp;&nbsp;&nbsp;&nbsp;随所入如生。”

尔时，乘根天子说偈赞曰：

&nbsp;&nbsp;&nbsp;&nbsp;“身苦所逼迫，&nbsp;&nbsp;&nbsp;&nbsp;由贪著渴爱，

&nbsp;&nbsp;&nbsp;&nbsp;断灭诸渴爱，&nbsp;&nbsp;&nbsp;&nbsp;唯佛智为胜。”

尔时，根境界天子说偈赞曰：

&nbsp;&nbsp;&nbsp;&nbsp;“教下根众生，&nbsp;&nbsp;&nbsp;&nbsp;远离于色爱，

&nbsp;&nbsp;&nbsp;&nbsp;教利者观察，&nbsp;&nbsp;&nbsp;&nbsp;两足尊所说。”

尔时，根胜天子说偈赞曰：

&nbsp;&nbsp;&nbsp;&nbsp;“下根住空闲，&nbsp;&nbsp;&nbsp;&nbsp;能灭于贪欲，

&nbsp;&nbsp;&nbsp;&nbsp;正观于渴爱，&nbsp;&nbsp;&nbsp;&nbsp;两足尊能知。”

尔时，根决定天子说偈赞曰：

&nbsp;&nbsp;&nbsp;&nbsp;“于先起爱欲，&nbsp;&nbsp;&nbsp;&nbsp;佛观无所得，

&nbsp;&nbsp;&nbsp;&nbsp;知无知寂灭，&nbsp;&nbsp;&nbsp;&nbsp;故名为胜根。”

尔时，不离根天子说偈赞曰：

&nbsp;&nbsp;&nbsp;&nbsp;“远离不忿怒，&nbsp;&nbsp;&nbsp;&nbsp;是离瞋对治，

&nbsp;&nbsp;&nbsp;&nbsp;是下根所行，&nbsp;&nbsp;&nbsp;&nbsp;佛知众生欲。”

尔时，信根天子说偈赞曰：

&nbsp;&nbsp;&nbsp;&nbsp;“行慈除瞋恚，&nbsp;&nbsp;&nbsp;&nbsp;能起众生智，

&nbsp;&nbsp;&nbsp;&nbsp;彼能灭恚界，&nbsp;&nbsp;&nbsp;&nbsp;人尊悉能知。”

尔时，求根天子说偈赞曰：

&nbsp;&nbsp;&nbsp;&nbsp;“不瞋无过恶，&nbsp;&nbsp;&nbsp;&nbsp;慈行性寂灭，

&nbsp;&nbsp;&nbsp;&nbsp;净秽不可得，&nbsp;&nbsp;&nbsp;&nbsp;故号人中尊。”

尔时，根顺行天子说偈赞曰：

&nbsp;&nbsp;&nbsp;&nbsp;“行于邪分别，&nbsp;&nbsp;&nbsp;&nbsp;为他说邪行，

&nbsp;&nbsp;&nbsp;&nbsp; 惑重无方便，&nbsp;&nbsp;&nbsp;&nbsp;佛见倒解脱。”

尔时，智起天子说偈赞曰：

&nbsp;&nbsp;&nbsp;&nbsp;“贪瞋恚痴等，&nbsp;&nbsp;&nbsp;&nbsp;取著于前事，

&nbsp;&nbsp;&nbsp;&nbsp;违彼得智明，&nbsp;&nbsp;&nbsp;&nbsp;大名称悉知。”

尔时，离智爱天子说偈赞曰：

&nbsp;&nbsp;&nbsp;&nbsp;“贪瞋及愚痴，&nbsp;&nbsp;&nbsp;&nbsp;及明闇事中，

&nbsp;&nbsp;&nbsp;&nbsp;其性不可得，&nbsp;&nbsp;&nbsp;&nbsp;两足尊悉知。”

尔时，持威德天子说偈赞曰：

&nbsp;&nbsp;&nbsp;&nbsp;“众生所得智，&nbsp;&nbsp;&nbsp;&nbsp;随得智多少，

&nbsp;&nbsp;&nbsp;&nbsp;随所成智器，&nbsp;&nbsp;&nbsp;&nbsp;如来悉能知。”

尔时，求根天子说偈赞曰：

&nbsp;&nbsp;&nbsp;&nbsp;“以智知于智，&nbsp;&nbsp;&nbsp;&nbsp;远离诸烦恼，

&nbsp;&nbsp;&nbsp;&nbsp;天人师悉知，&nbsp;&nbsp;&nbsp;&nbsp;故我稽首礼。”

尔时，一向乐根天子说偈赞曰：

&nbsp;&nbsp;&nbsp;&nbsp;“国土及时节，&nbsp;&nbsp;&nbsp;&nbsp;观察法方便，

&nbsp;&nbsp;&nbsp;&nbsp;烦恼秽及净，&nbsp;&nbsp;&nbsp;&nbsp;如来悉知空。”

尔时，智幢天子说偈赞曰：

&nbsp;&nbsp;&nbsp;&nbsp;“众生根欲信，&nbsp;&nbsp;&nbsp;&nbsp;上中下差别，

&nbsp;&nbsp;&nbsp;&nbsp;缚解及智慧，&nbsp;&nbsp;&nbsp;&nbsp;悉见无觉知。”

尔时，根幢天子说偈赞曰：

&nbsp;&nbsp;&nbsp;&nbsp;“诸根上中下，&nbsp;&nbsp;&nbsp;&nbsp;烦恼智及受，

&nbsp;&nbsp;&nbsp;&nbsp;调伏不调伏，&nbsp;&nbsp;&nbsp;&nbsp;佛说悉无相。”

尔时，修根天子说偈赞曰：

&nbsp;&nbsp;&nbsp;&nbsp;“禅解脱烦恼，&nbsp;&nbsp;&nbsp;&nbsp;正受三摩提，

&nbsp;&nbsp;&nbsp;&nbsp;起清净众生，&nbsp;&nbsp;&nbsp;&nbsp;如来悉能知。”

尔时，力速疾天子说偈赞曰：

&nbsp;&nbsp;&nbsp;&nbsp;“得禅寂灭故，&nbsp;&nbsp;&nbsp;&nbsp;于诸法自性，

&nbsp;&nbsp;&nbsp;&nbsp;悉皆能了知，&nbsp;&nbsp;&nbsp;&nbsp;故号一切智。”

尔时，力铠天子说偈赞曰：

&nbsp;&nbsp;&nbsp;&nbsp;“若法及自性，&nbsp;&nbsp;&nbsp;&nbsp;能说于此法，

&nbsp;&nbsp;&nbsp;&nbsp;能如实正受，&nbsp;&nbsp;&nbsp;&nbsp;故不著三世。”

尔时，乐力天子说偈赞曰：

&nbsp;&nbsp;&nbsp;&nbsp;“烦恼邪分别，&nbsp;&nbsp;&nbsp;&nbsp;起生于四种，

&nbsp;&nbsp;&nbsp;&nbsp;能知业所生，&nbsp;&nbsp;&nbsp;&nbsp;故号无比人。”

尔时，知力天子说偈赞曰：

&nbsp;&nbsp;&nbsp;&nbsp;“能知清净法，&nbsp;&nbsp;&nbsp;&nbsp;对治于烦恼，

&nbsp;&nbsp;&nbsp;&nbsp;能宣说于业，&nbsp;&nbsp;&nbsp;&nbsp;故号佛无比。”

尔时，力士天子说偈赞曰：

&nbsp;&nbsp;&nbsp;&nbsp;“于禅解脱起，&nbsp;&nbsp;&nbsp;&nbsp;三摩提正受，

&nbsp;&nbsp;&nbsp;&nbsp;烦恼及清净，&nbsp;&nbsp;&nbsp;&nbsp;佛悉说虚假。”

尔时，力生天子说偈赞曰：

&nbsp;&nbsp;&nbsp;&nbsp;“禅解脱清净，&nbsp;&nbsp;&nbsp;&nbsp;三昧及正受，

&nbsp;&nbsp;&nbsp;&nbsp;彼从不逸生，&nbsp;&nbsp;&nbsp;&nbsp;佛于此悉知。”

尔时，力增长天子说偈赞曰：

&nbsp;&nbsp;&nbsp;&nbsp;“大雄于此中，&nbsp;&nbsp;&nbsp;&nbsp;能于禅等转，

&nbsp;&nbsp;&nbsp;&nbsp;知入舍无碍，&nbsp;&nbsp;&nbsp;&nbsp;如风行于空。”

尔时，知前际天子说偈赞曰：

&nbsp;&nbsp;&nbsp;&nbsp;“于无数亿劫，&nbsp;&nbsp;&nbsp;&nbsp;住于诸有中，

&nbsp;&nbsp;&nbsp;&nbsp;不为有过染，&nbsp;&nbsp;&nbsp;&nbsp;故号胜丈夫。”

尔时，住前际天子说偈赞曰：

&nbsp;&nbsp;&nbsp;&nbsp;“于无数亿佛，&nbsp;&nbsp;&nbsp;&nbsp;已曾修供养，

&nbsp;&nbsp;&nbsp;&nbsp;为求无上道，&nbsp;&nbsp;&nbsp;&nbsp;是故我归依。”

尔时，见前际天子说偈赞曰：

&nbsp;&nbsp;&nbsp;&nbsp;“曾于过去世，&nbsp;&nbsp;&nbsp;&nbsp;种种奉施佛，

&nbsp;&nbsp;&nbsp;&nbsp;于其种种辩，&nbsp;&nbsp;&nbsp;&nbsp;人尊悉获得。”

尔时，前际善巧天子说偈赞曰：

&nbsp;&nbsp;&nbsp;&nbsp;“昔流转世间，&nbsp;&nbsp;&nbsp;&nbsp;如法学如行，

&nbsp;&nbsp;&nbsp;&nbsp;曾见无量佛，&nbsp;&nbsp;&nbsp;&nbsp;故能深解法。”

尔时，学前际天子说偈赞曰：

&nbsp;&nbsp;&nbsp;&nbsp;“诸佛法王所，&nbsp;&nbsp;&nbsp;&nbsp;大雄昔修行，

&nbsp;&nbsp;&nbsp;&nbsp;于佛边学已，&nbsp;&nbsp;&nbsp;&nbsp;故礼知众行。”

尔时，本方便具足天子说偈赞曰：

&nbsp;&nbsp;&nbsp;&nbsp;“于无量亿劫，&nbsp;&nbsp;&nbsp;&nbsp;无边诸佛行，

&nbsp;&nbsp;&nbsp;&nbsp;修行胜精进，&nbsp;&nbsp;&nbsp;&nbsp;为求佛智故。”

尔时，本方便决定天子说偈赞曰：

&nbsp;&nbsp;&nbsp;&nbsp;“一切法决定，&nbsp;&nbsp;&nbsp;&nbsp;多亿劫观察，

&nbsp;&nbsp;&nbsp;&nbsp;一切法无入，&nbsp;&nbsp;&nbsp;&nbsp;但说缘和合。”

尔时，思前际天子说偈赞曰：

&nbsp;&nbsp;&nbsp;&nbsp;“于无量亿劫，&nbsp;&nbsp;&nbsp;&nbsp;导师曾修行，

&nbsp;&nbsp;&nbsp;&nbsp;知于处非处，&nbsp;&nbsp;&nbsp;&nbsp;故名解世间。”

尔时，简择前际天子说偈赞曰：

&nbsp;&nbsp;&nbsp;&nbsp;“住于处非处，&nbsp;&nbsp;&nbsp;&nbsp;观察于业因，

&nbsp;&nbsp;&nbsp;&nbsp;界根禅解脱，&nbsp;&nbsp;&nbsp;&nbsp;佛悉能知彼。”

尔时，观察前际天子说偈赞曰：

&nbsp;&nbsp;&nbsp;&nbsp;“过去曾观察，&nbsp;&nbsp;&nbsp;&nbsp;增长智慧力，

&nbsp;&nbsp;&nbsp;&nbsp;十力大雄猛，&nbsp;&nbsp;&nbsp;&nbsp;以智观世间。”

尔时，前际境界天子说偈赞曰：

&nbsp;&nbsp;&nbsp;&nbsp;“大雄本修行，&nbsp;&nbsp;&nbsp;&nbsp;知一切众生，

&nbsp;&nbsp;&nbsp;&nbsp;净行不净行，&nbsp;&nbsp;&nbsp;&nbsp;故能治众生。”

尔时，观察前际行天子说偈赞曰：

&nbsp;&nbsp;&nbsp;&nbsp;“先观于众生，&nbsp;&nbsp;&nbsp;&nbsp;过去之所行，

&nbsp;&nbsp;&nbsp;&nbsp;信乐及与界，&nbsp;&nbsp;&nbsp;&nbsp;然后治众生。”

尔时，信力天子说偈赞曰：

&nbsp;&nbsp;&nbsp;&nbsp;“我今信如来，&nbsp;&nbsp;&nbsp;&nbsp;不可思议劫，

&nbsp;&nbsp;&nbsp;&nbsp;观察本所行，&nbsp;&nbsp;&nbsp;&nbsp;心悉无所著。”

尔时，智信天子说偈赞曰：

&nbsp;&nbsp;&nbsp;&nbsp;“于无数亿劫，&nbsp;&nbsp;&nbsp;&nbsp;思佛昔所行，

&nbsp;&nbsp;&nbsp;&nbsp;善男子无能，&nbsp;&nbsp;&nbsp;&nbsp;测尽如来德。”

尔时，观后际善巧天子说偈赞曰：

&nbsp;&nbsp;&nbsp;&nbsp;“如来以佛眼，&nbsp;&nbsp;&nbsp;&nbsp;观十方众生，

&nbsp;&nbsp;&nbsp;&nbsp;初生及与死，&nbsp;&nbsp;&nbsp;&nbsp;种种业相应。”

尔时，学后际天子说偈赞曰：

&nbsp;&nbsp;&nbsp;&nbsp;“若因及以业，&nbsp;&nbsp;&nbsp;&nbsp;随趣向佛道，

&nbsp;&nbsp;&nbsp;&nbsp;牟尼悉知彼，&nbsp;&nbsp;&nbsp;&nbsp;故号一切智。”

尔时，识生死天子说偈赞曰：

&nbsp;&nbsp;&nbsp;&nbsp;“若众生以界，&nbsp;&nbsp;&nbsp;&nbsp;熏习造诸业，

&nbsp;&nbsp;&nbsp;&nbsp;众生及业习，&nbsp;&nbsp;&nbsp;&nbsp;佛了知无觉。”

尔时，知生死天子说偈赞曰：

&nbsp;&nbsp;&nbsp;&nbsp;“近如是朋友，&nbsp;&nbsp;&nbsp;&nbsp;造作如是业，

&nbsp;&nbsp;&nbsp;&nbsp;趣向如是道，&nbsp;&nbsp;&nbsp;&nbsp;牟尼悉了知。”

尔时，所须善巧天子说偈赞曰：

&nbsp;&nbsp;&nbsp;&nbsp;“能知于所须，&nbsp;&nbsp;&nbsp;&nbsp;随其如作业，

&nbsp;&nbsp;&nbsp;&nbsp;如是作业已，&nbsp;&nbsp;&nbsp;&nbsp;如来悉了知。”

尔时，事善巧天子说偈赞曰：

&nbsp;&nbsp;&nbsp;&nbsp;“依于如是事，&nbsp;&nbsp;&nbsp;&nbsp;造作如是业，

&nbsp;&nbsp;&nbsp;&nbsp;佛悉能知彼，&nbsp;&nbsp;&nbsp;&nbsp;皆是佛境界。”

尔时，知事天子说偈赞曰：

&nbsp;&nbsp;&nbsp;&nbsp;“随所执著事，&nbsp;&nbsp;&nbsp;&nbsp;能有所造作，

&nbsp;&nbsp;&nbsp;&nbsp;佛了诸根故，&nbsp;&nbsp;&nbsp;&nbsp;悉能知彼业。”

尔时，智善巧天子说偈赞曰：

&nbsp;&nbsp;&nbsp;&nbsp;“若智及与事，&nbsp;&nbsp;&nbsp;&nbsp;佛知彼妄想，

&nbsp;&nbsp;&nbsp;&nbsp;随彼如执著，&nbsp;&nbsp;&nbsp;&nbsp;佛亦知无余。”

尔时，修作善巧天子说偈赞曰：

&nbsp;&nbsp;&nbsp;&nbsp;“随执著造业，&nbsp;&nbsp;&nbsp;&nbsp;由于烦恼故，

&nbsp;&nbsp;&nbsp;&nbsp;佛悉能知彼，&nbsp;&nbsp;&nbsp;&nbsp;故为世间归。”

尔时，趣善巧天子说偈赞曰：

&nbsp;&nbsp;&nbsp;&nbsp;“随趣如造业，&nbsp;&nbsp;&nbsp;&nbsp;随业得彼果，

&nbsp;&nbsp;&nbsp;&nbsp;随所缘作业，&nbsp;&nbsp;&nbsp;&nbsp;佛眼悉了知。”

尔时，攀缘善巧天子说偈赞曰：

&nbsp;&nbsp;&nbsp;&nbsp;“能知于所缘，&nbsp;&nbsp;&nbsp;&nbsp;随缘业成熟，

&nbsp;&nbsp;&nbsp;&nbsp;于诸趣受报，&nbsp;&nbsp;&nbsp;&nbsp;佛悉知无失。”

尔时，习气善巧天子说偈赞曰：

&nbsp;&nbsp;&nbsp;&nbsp;“知恶业习气，&nbsp;&nbsp;&nbsp;&nbsp;善业亦复然，

&nbsp;&nbsp;&nbsp;&nbsp;知过去所行，&nbsp;&nbsp;&nbsp;&nbsp;众生趣趣中。”

尔时，业善巧天子说偈赞曰：

&nbsp;&nbsp;&nbsp;&nbsp;“能知三种业，&nbsp;&nbsp;&nbsp;&nbsp;现未及过去，

&nbsp;&nbsp;&nbsp;&nbsp;众生于趣中，&nbsp;&nbsp;&nbsp;&nbsp;凡于中迷惑。”

尔时，报善巧天子说偈赞曰：

&nbsp;&nbsp;&nbsp;&nbsp;“少作得多报，&nbsp;&nbsp;&nbsp;&nbsp;多作得少报，

&nbsp;&nbsp;&nbsp;&nbsp;及知多少等，&nbsp;&nbsp;&nbsp;&nbsp;外道于中惑。”

尔时，学业天子说偈赞曰：

&nbsp;&nbsp;&nbsp;&nbsp;“知于现报业，&nbsp;&nbsp;&nbsp;&nbsp;亦知生报业，

&nbsp;&nbsp;&nbsp;&nbsp;及以后报业，&nbsp;&nbsp;&nbsp;&nbsp;佛眼悉能了。”

尔时，知现法业天子说偈赞曰：

&nbsp;&nbsp;&nbsp;&nbsp;“若现世作业，&nbsp;&nbsp;&nbsp;&nbsp;现在则受报，

&nbsp;&nbsp;&nbsp;&nbsp;佛悉能了知，&nbsp;&nbsp;&nbsp;&nbsp;凡夫不能解。”

尔时，知生报天子说偈赞曰：

&nbsp;&nbsp;&nbsp;&nbsp;“若作如是业，&nbsp;&nbsp;&nbsp;&nbsp;于异生得报，

&nbsp;&nbsp;&nbsp;&nbsp;彼大智悉知，&nbsp;&nbsp;&nbsp;&nbsp;众生不能了。”

尔时，知后报天子说偈赞曰：

&nbsp;&nbsp;&nbsp;&nbsp;“若业多亿劫，&nbsp;&nbsp;&nbsp;&nbsp;然后得受报，

&nbsp;&nbsp;&nbsp;&nbsp;或复过于彼，&nbsp;&nbsp;&nbsp;&nbsp;如来悉了知。”

尔时，知业不熟天子说偈赞曰：

&nbsp;&nbsp;&nbsp;&nbsp;“若所造作业，&nbsp;&nbsp;&nbsp;&nbsp;其业缘未熟，

&nbsp;&nbsp;&nbsp;&nbsp;未得于果报，&nbsp;&nbsp;&nbsp;&nbsp;如来悉了知。”

尔时，观业未熟天子说偈赞曰：

&nbsp;&nbsp;&nbsp;&nbsp;“如来善观业，&nbsp;&nbsp;&nbsp;&nbsp;若业相应时，

&nbsp;&nbsp;&nbsp;&nbsp;生于诸众生，&nbsp;&nbsp;&nbsp;&nbsp;悉皆能善说。”

尔时，善知业熟天子说偈赞曰：

&nbsp;&nbsp;&nbsp;&nbsp;“彼业若成熟，&nbsp;&nbsp;&nbsp;&nbsp;能与当来报，

&nbsp;&nbsp;&nbsp;&nbsp;佛能如实知，&nbsp;&nbsp;&nbsp;&nbsp;亦知彼智空。”

尔时，业熟决定天子说偈赞曰：

&nbsp;&nbsp;&nbsp;&nbsp;“一切智了达，&nbsp;&nbsp;&nbsp;&nbsp;轻业及以重，

&nbsp;&nbsp;&nbsp;&nbsp;能知众生欲，&nbsp;&nbsp;&nbsp;&nbsp;故得为我尊。”

尔时，知业轻重天子说偈赞曰：

&nbsp;&nbsp;&nbsp;&nbsp;“趣恶道众生，&nbsp;&nbsp;&nbsp;&nbsp;随其业如见，

&nbsp;&nbsp;&nbsp;&nbsp;彼业若轻重，&nbsp;&nbsp;&nbsp;&nbsp;智者悉了知。”

尔时，知众生行天子说偈赞曰：

&nbsp;&nbsp;&nbsp;&nbsp;“见众生所行，&nbsp;&nbsp;&nbsp;&nbsp;及轻重诸业，

&nbsp;&nbsp;&nbsp;&nbsp;雄猛随顺知，&nbsp;&nbsp;&nbsp;&nbsp;外道不能了。”

尔时，观众生行天子说偈赞曰：

&nbsp;&nbsp;&nbsp;&nbsp;“观于众生行，&nbsp;&nbsp;&nbsp;&nbsp;宣说于业报，

&nbsp;&nbsp;&nbsp;&nbsp;如器恒河水，&nbsp;&nbsp;&nbsp;&nbsp;投盐于一两。”

尔时，学业天子说偈赞曰：

&nbsp;&nbsp;&nbsp;&nbsp;“若受于思业，&nbsp;&nbsp;&nbsp;&nbsp;佛说业究竟，

&nbsp;&nbsp;&nbsp;&nbsp;亦学无学报，&nbsp;&nbsp;&nbsp;&nbsp;胜仙已宣说。”

尔时，乐佛智天子说偈赞曰：

&nbsp;&nbsp;&nbsp;&nbsp;“佛胜眼所见，&nbsp;&nbsp;&nbsp;&nbsp;三界中愚智，

&nbsp;&nbsp;&nbsp;&nbsp;随业受于报，&nbsp;&nbsp;&nbsp;&nbsp;见微细顶礼。”

尔时，说业尽天子说偈赞曰：

&nbsp;&nbsp;&nbsp;&nbsp;“生死众生所，&nbsp;&nbsp;&nbsp;&nbsp;世尊大导师，

&nbsp;&nbsp;&nbsp;&nbsp;悉了知无余，&nbsp;&nbsp;&nbsp;&nbsp;故礼智无畏。”

尔时，无所得天子说偈赞曰：

&nbsp;&nbsp;&nbsp;&nbsp;“若业生及死，&nbsp;&nbsp;&nbsp;&nbsp;众生各趣趣，

&nbsp;&nbsp;&nbsp;&nbsp;彼报由如梦，&nbsp;&nbsp;&nbsp;&nbsp;两足尊悉知。”

尔时，求烦恼天子说偈赞曰：

&nbsp;&nbsp;&nbsp;&nbsp;“贪欲瞋恚痴，&nbsp;&nbsp;&nbsp;&nbsp;两足尊悉尽，

&nbsp;&nbsp;&nbsp;&nbsp;犹如梦渴人，&nbsp;&nbsp;&nbsp;&nbsp;饮于清冷水。”

尔时，离分别天子说偈赞曰：

&nbsp;&nbsp;&nbsp;&nbsp;“从于分别生，&nbsp;&nbsp;&nbsp;&nbsp;贪欲瞋恚痴，

&nbsp;&nbsp;&nbsp;&nbsp;犹如梦中戏，&nbsp;&nbsp;&nbsp;&nbsp;归命胜说者。”

尔时，灭分别天子说偈赞曰：

&nbsp;&nbsp;&nbsp;&nbsp;“若灭于分别，&nbsp;&nbsp;&nbsp;&nbsp;则名尽烦恼，

&nbsp;&nbsp;&nbsp;&nbsp;如梦见云散，&nbsp;&nbsp;&nbsp;&nbsp;人尊显现此。”

尔时，观察漏尽天子说偈赞曰：

&nbsp;&nbsp;&nbsp;&nbsp;“如梦见天雨，&nbsp;&nbsp;&nbsp;&nbsp;起漏亦如是，

&nbsp;&nbsp;&nbsp;&nbsp;大雄能显示，&nbsp;&nbsp;&nbsp;&nbsp;起漏之因缘。”

尔时，观察梦天子说偈赞曰：

&nbsp;&nbsp;&nbsp;&nbsp;“如梦见大雨，&nbsp;&nbsp;&nbsp;&nbsp;起漏亦如是，

&nbsp;&nbsp;&nbsp;&nbsp;大雄能显示，&nbsp;&nbsp;&nbsp;&nbsp;凡迷惑生漏。”

尔时，观如梦天子说偈赞曰：

&nbsp;&nbsp;&nbsp;&nbsp;“如梦见天雨，&nbsp;&nbsp;&nbsp;&nbsp;随顺起诸漏，

&nbsp;&nbsp;&nbsp;&nbsp;大雄能显示，&nbsp;&nbsp;&nbsp;&nbsp;凡迷生诸漏。”

尔时，如自性知天子说偈赞曰：

&nbsp;&nbsp;&nbsp;&nbsp;“如女梦生子，&nbsp;&nbsp;&nbsp;&nbsp;生已还复死，

&nbsp;&nbsp;&nbsp;&nbsp;生喜亦生悲，&nbsp;&nbsp;&nbsp;&nbsp;佛观世亦然。”

尔时，思量梦天子说偈赞曰：

&nbsp;&nbsp;&nbsp;&nbsp;“如梦见斩首，&nbsp;&nbsp;&nbsp;&nbsp;尽漏亦如是，

&nbsp;&nbsp;&nbsp;&nbsp;自解亦教他，&nbsp;&nbsp;&nbsp;&nbsp;故礼悉解者。”

尔时，修习慧天子说偈赞曰：

&nbsp;&nbsp;&nbsp;&nbsp;“见法能解了，&nbsp;&nbsp;&nbsp;&nbsp;如梦遇爱事，

&nbsp;&nbsp;&nbsp;&nbsp;远离彼非实，&nbsp;&nbsp;&nbsp;&nbsp;如是悦世间。”

尔时，智心天子说偈赞曰：

&nbsp;&nbsp;&nbsp;&nbsp;“闻于如来法，&nbsp;&nbsp;&nbsp;&nbsp;以空法自悦，

&nbsp;&nbsp;&nbsp;&nbsp;如梦中说梦，&nbsp;&nbsp;&nbsp;&nbsp;如是晓世间。”

尔时，欣喜意天子说偈赞曰：

&nbsp;&nbsp;&nbsp;&nbsp;“禅定者能令，&nbsp;&nbsp;&nbsp;&nbsp;世间天人喜，

&nbsp;&nbsp;&nbsp;&nbsp;观察于诸趣，&nbsp;&nbsp;&nbsp;&nbsp;犹如镜中像。”

尔时，决定慧天子说偈赞曰：

&nbsp;&nbsp;&nbsp;&nbsp;“闻于如来法，&nbsp;&nbsp;&nbsp;&nbsp;由如箜篌音，

&nbsp;&nbsp;&nbsp;&nbsp;渡人天疑海，&nbsp;&nbsp;&nbsp;&nbsp;故礼人中王。”

尔时，幻喜天子说偈赞曰：

&nbsp;&nbsp;&nbsp;&nbsp;“如人作幻化，&nbsp;&nbsp;&nbsp;&nbsp;迷惑于愚人，

&nbsp;&nbsp;&nbsp;&nbsp;智者终不迷，&nbsp;&nbsp;&nbsp;&nbsp;知幻不实故。”

尔时，除相天子说偈赞曰：

&nbsp;&nbsp;&nbsp;&nbsp;“观于一切世，&nbsp;&nbsp;&nbsp;&nbsp;犹如梦作幻，

&nbsp;&nbsp;&nbsp;&nbsp;我于中无疑，&nbsp;&nbsp;&nbsp;&nbsp;以闻佛法故。”

尔时，学幻天子说偈赞曰：

&nbsp;&nbsp;&nbsp;&nbsp;“如幻师作幻，&nbsp;&nbsp;&nbsp;&nbsp;自于幻不迷，

&nbsp;&nbsp;&nbsp;&nbsp;以知幻虚故，&nbsp;&nbsp;&nbsp;&nbsp;佛观世亦然。”

尔时，观妄想天子说偈赞曰：

&nbsp;&nbsp;&nbsp;&nbsp;“妄想生世间，&nbsp;&nbsp;&nbsp;&nbsp;大导师悉知，

&nbsp;&nbsp;&nbsp;&nbsp;如精进念佛，&nbsp;&nbsp;&nbsp;&nbsp;梦中即见佛。”

尔时，灭妄想天子说偈赞曰：

&nbsp;&nbsp;&nbsp;&nbsp;“非事能生欲，&nbsp;&nbsp;&nbsp;&nbsp;皆由妄想起，

&nbsp;&nbsp;&nbsp;&nbsp;不实妄起欲，&nbsp;&nbsp;&nbsp;&nbsp;人尊如实知。”

尔时，识解天子说偈赞曰：

&nbsp;&nbsp;&nbsp;&nbsp;“犹如深谷声，&nbsp;&nbsp;&nbsp;&nbsp;其响无有实，

&nbsp;&nbsp;&nbsp;&nbsp;是故不著世，&nbsp;&nbsp;&nbsp;&nbsp;如是观世间。”

尔时，说善巧天子说偈赞曰：

&nbsp;&nbsp;&nbsp;&nbsp;“彼声无有实，&nbsp;&nbsp;&nbsp;&nbsp;而于中听闻，

&nbsp;&nbsp;&nbsp;&nbsp;人尊宣说此，&nbsp;&nbsp;&nbsp;&nbsp;救拔诸凡愚。”

尔时，如说行善巧天子说偈赞曰：

&nbsp;&nbsp;&nbsp;&nbsp;“于法别义中，&nbsp;&nbsp;&nbsp;&nbsp;众生异妄取，

&nbsp;&nbsp;&nbsp;&nbsp;能行者知法，&nbsp;&nbsp;&nbsp;&nbsp;于中除疑惑。”

尔时，顺义行天子说偈赞曰：

&nbsp;&nbsp;&nbsp;&nbsp;“若义及法实，&nbsp;&nbsp;&nbsp;&nbsp;无有能了者，

&nbsp;&nbsp;&nbsp;&nbsp;无说亦无证，&nbsp;&nbsp;&nbsp;&nbsp;牟尼作是说。”

尔时，法假名行天子说偈赞曰：

&nbsp;&nbsp;&nbsp;&nbsp;“烦恼垢漏习，&nbsp;&nbsp;&nbsp;&nbsp;皆想妄分别，

&nbsp;&nbsp;&nbsp;&nbsp;秽污及清净，&nbsp;&nbsp;&nbsp;&nbsp;但假名言说。”

尔时，分别善巧天子说偈赞曰：

&nbsp;&nbsp;&nbsp;&nbsp;“一切但名字，&nbsp;&nbsp;&nbsp;&nbsp;谓烦恼漏等，

&nbsp;&nbsp;&nbsp;&nbsp;秽污及清净，&nbsp;&nbsp;&nbsp;&nbsp;大智之所说。”

尔时，无依慧天子说偈赞曰：

&nbsp;&nbsp;&nbsp;&nbsp;“于三界不著，&nbsp;&nbsp;&nbsp;&nbsp;其心如虚空，

&nbsp;&nbsp;&nbsp;&nbsp;离恶真福田，&nbsp;&nbsp;&nbsp;&nbsp;顶礼心寂灭。”

尔时，不下劣天子说偈赞曰：

&nbsp;&nbsp;&nbsp;&nbsp;“非色非非色，&nbsp;&nbsp;&nbsp;&nbsp;非欲非涅槃，

&nbsp;&nbsp;&nbsp;&nbsp;佛心无所依，&nbsp;&nbsp;&nbsp;&nbsp;其犹如虚空。”

尔时，无欲天子说偈赞曰：

&nbsp;&nbsp;&nbsp;&nbsp;“离于欲界爱，&nbsp;&nbsp;&nbsp;&nbsp;色无色亦然，

&nbsp;&nbsp;&nbsp;&nbsp;解脱于贪碍，&nbsp;&nbsp;&nbsp;&nbsp;顶礼爱尽者。”

尔时，远离爱天子说偈赞曰：

&nbsp;&nbsp;&nbsp;&nbsp;“于有无有中，&nbsp;&nbsp;&nbsp;&nbsp;佛永断远离，

&nbsp;&nbsp;&nbsp;&nbsp;于三界无著，&nbsp;&nbsp;&nbsp;&nbsp;顶礼牟尼王。”

尔时，障爱天子说偈赞曰：

&nbsp;&nbsp;&nbsp;&nbsp;“障蔽于三界，&nbsp;&nbsp;&nbsp;&nbsp;行于丈夫行，

&nbsp;&nbsp;&nbsp;&nbsp;能解脱众生，&nbsp;&nbsp;&nbsp;&nbsp;归命救济者。”

尔时，解脱渴爱天子说偈赞曰：

&nbsp;&nbsp;&nbsp;&nbsp;“远离于结使，&nbsp;&nbsp;&nbsp;&nbsp;于后尽生灭，

&nbsp;&nbsp;&nbsp;&nbsp;身心皆清净，&nbsp;&nbsp;&nbsp;&nbsp;顶礼无热亲。”

尔时，知自性天子说偈赞曰：

&nbsp;&nbsp;&nbsp;&nbsp;“大雄解自在，&nbsp;&nbsp;&nbsp;&nbsp;知法中无事，

&nbsp;&nbsp;&nbsp;&nbsp;无缚亦无解，&nbsp;&nbsp;&nbsp;&nbsp;顶礼见实者。”

尔时，出瘀泥天子说偈赞曰：

&nbsp;&nbsp;&nbsp;&nbsp;“远离爱欲泥，&nbsp;&nbsp;&nbsp;&nbsp;亦离于诸有，

&nbsp;&nbsp;&nbsp;&nbsp;无取亦无舍，&nbsp;&nbsp;&nbsp;&nbsp;顶礼尽后有。”

尔时，吐弃资缘天子说偈赞曰：

&nbsp;&nbsp;&nbsp;&nbsp;“弃垢及资缘，&nbsp;&nbsp;&nbsp;&nbsp;舍罪亦远爱，

&nbsp;&nbsp;&nbsp;&nbsp;亦离于诸盖，&nbsp;&nbsp;&nbsp;&nbsp;归命大导师。”

尔时，弃欲天子说偈赞曰：

&nbsp;&nbsp;&nbsp;&nbsp;“弃舍利不利，&nbsp;&nbsp;&nbsp;&nbsp;无著行决定，

&nbsp;&nbsp;&nbsp;&nbsp;出离于魔网，&nbsp;&nbsp;&nbsp;&nbsp;顶礼无著者。”

尔时，乐利益天子说偈赞曰：

&nbsp;&nbsp;&nbsp;&nbsp;“若自及他道，&nbsp;&nbsp;&nbsp;&nbsp;远离恼热者，

&nbsp;&nbsp;&nbsp;&nbsp;大雄见彼道，&nbsp;&nbsp;&nbsp;&nbsp;顶礼无碍见。”

尔时，得名称天子说偈赞曰：

&nbsp;&nbsp;&nbsp;&nbsp;“与佛智相应，&nbsp;&nbsp;&nbsp;&nbsp;如说如观者，

&nbsp;&nbsp;&nbsp;&nbsp;彼能除烦恼，&nbsp;&nbsp;&nbsp;&nbsp;顶礼解世间。”

尔时，无畏天子说偈赞曰：

&nbsp;&nbsp;&nbsp;&nbsp;“于诸法决定，&nbsp;&nbsp;&nbsp;&nbsp;无能当对者，

&nbsp;&nbsp;&nbsp;&nbsp;师子吼无畏，&nbsp;&nbsp;&nbsp;&nbsp;智海吼亦然。”

尔时，一切处无所畏天子说偈赞曰：

&nbsp;&nbsp;&nbsp;&nbsp;“善度一切处，&nbsp;&nbsp;&nbsp;&nbsp;远离诸毒箭，

&nbsp;&nbsp;&nbsp;&nbsp;无畏不怯弱，&nbsp;&nbsp;&nbsp;&nbsp;我礼最胜者。”

尔时，无所希天子说偈赞曰：

&nbsp;&nbsp;&nbsp;&nbsp;“非天乾闼婆，&nbsp;&nbsp;&nbsp;&nbsp;非魔及与梵，

&nbsp;&nbsp;&nbsp;&nbsp;能有难问者，&nbsp;&nbsp;&nbsp;&nbsp;故佛如师子。”

尔时，师子游步天子说偈赞曰：

&nbsp;&nbsp;&nbsp;&nbsp;“佛于法无畏，&nbsp;&nbsp;&nbsp;&nbsp;晓了诸法故，

&nbsp;&nbsp;&nbsp;&nbsp;无碍故无著，&nbsp;&nbsp;&nbsp;&nbsp;无能难问者。”

尔时，无怖天子说偈赞曰：

&nbsp;&nbsp;&nbsp;&nbsp;“如山林师子，&nbsp;&nbsp;&nbsp;&nbsp;无怖亦无畏，

&nbsp;&nbsp;&nbsp;&nbsp;摧伏诸禽兽，&nbsp;&nbsp;&nbsp;&nbsp;林中而大吼，

&nbsp;&nbsp;&nbsp;&nbsp;世尊如是吼，&nbsp;&nbsp;&nbsp;&nbsp;惊怖诸外道，

&nbsp;&nbsp;&nbsp;&nbsp;天龙乾闼婆，&nbsp;&nbsp;&nbsp;&nbsp;不见敌对者。”

尔时，一切处超胜天子说偈赞曰：

&nbsp;&nbsp;&nbsp;&nbsp;“一切三界中，&nbsp;&nbsp;&nbsp;&nbsp;悉皆都无有，

&nbsp;&nbsp;&nbsp;&nbsp;力敌于佛者，&nbsp;&nbsp;&nbsp;&nbsp;故为我归依。”

尔时，师子慧天子说偈赞曰：

&nbsp;&nbsp;&nbsp;&nbsp;“大智见一切，&nbsp;&nbsp;&nbsp;&nbsp;于诸法无畏，

&nbsp;&nbsp;&nbsp;&nbsp;世间无与等，&nbsp;&nbsp;&nbsp;&nbsp;我礼无所畏。”

尔时，称顺生天子说偈赞曰：

&nbsp;&nbsp;&nbsp;&nbsp;“自知是正觉，&nbsp;&nbsp;&nbsp;&nbsp;如法无能难，

&nbsp;&nbsp;&nbsp;&nbsp;若有能难者，&nbsp;&nbsp;&nbsp;&nbsp;世间悉无有。”

尔时，持藏天子说偈赞曰：

&nbsp;&nbsp;&nbsp;&nbsp;“佛作师子吼，&nbsp;&nbsp;&nbsp;&nbsp;开显诸法藏，

&nbsp;&nbsp;&nbsp;&nbsp;亿梵闻说已，&nbsp;&nbsp;&nbsp;&nbsp;悉发菩提心。”

尔时，顺威仪天子说偈赞曰：

&nbsp;&nbsp;&nbsp;&nbsp;“彼众得大利，&nbsp;&nbsp;&nbsp;&nbsp;顺佛威仪者，

&nbsp;&nbsp;&nbsp;&nbsp;发菩提心已，&nbsp;&nbsp;&nbsp;&nbsp;必作胜导师。”

尔时，顺乐法天子说偈赞曰：

&nbsp;&nbsp;&nbsp;&nbsp;“彼世大众生，&nbsp;&nbsp;&nbsp;&nbsp;得闻佛法已，

&nbsp;&nbsp;&nbsp;&nbsp;能发菩提心，&nbsp;&nbsp;&nbsp;&nbsp;必成妙丈夫。”

尔时，净心天子说偈赞曰：

&nbsp;&nbsp;&nbsp;&nbsp;“得闻佛说已，&nbsp;&nbsp;&nbsp;&nbsp;世间无与比，

&nbsp;&nbsp;&nbsp;&nbsp;千亿众生等，&nbsp;&nbsp;&nbsp;&nbsp;发胜菩提心。”

尔时，清净流天子说偈赞曰：

&nbsp;&nbsp;&nbsp;&nbsp;“人王于长夜，&nbsp;&nbsp;&nbsp;&nbsp;佛学善修习，

&nbsp;&nbsp;&nbsp;&nbsp;故佛身清净，&nbsp;&nbsp;&nbsp;&nbsp;严相三十二。”

尔时，无漏心天子说偈赞曰：

&nbsp;&nbsp;&nbsp;&nbsp;“佛得尽漏故，&nbsp;&nbsp;&nbsp;&nbsp;而作师子吼，

&nbsp;&nbsp;&nbsp;&nbsp;得上智慧山，&nbsp;&nbsp;&nbsp;&nbsp;无能难问者。”

尔时，顺众生天子说偈赞曰：

&nbsp;&nbsp;&nbsp;&nbsp;“三界中悉无，&nbsp;&nbsp;&nbsp;&nbsp;天人及修罗，

&nbsp;&nbsp;&nbsp;&nbsp;言佛漏不尽，&nbsp;&nbsp;&nbsp;&nbsp;故佛具十力。”

尔时，巧尽漏天子说偈赞曰：

&nbsp;&nbsp;&nbsp;&nbsp;“大胜沙门漏，&nbsp;&nbsp;&nbsp;&nbsp;皆悉尽无余，

&nbsp;&nbsp;&nbsp;&nbsp;于是无能难，&nbsp;&nbsp;&nbsp;&nbsp;故佛是我父。”

尔时，常精进天子说偈赞曰：

&nbsp;&nbsp;&nbsp;&nbsp;“于人王能难，&nbsp;&nbsp;&nbsp;&nbsp;言有余烦恼，

&nbsp;&nbsp;&nbsp;&nbsp;世间不可得，&nbsp;&nbsp;&nbsp;&nbsp;故佛自在父。”

尔时，寂灭行天子说偈赞曰：

&nbsp;&nbsp;&nbsp;&nbsp;“佛已断贪瞋，&nbsp;&nbsp;&nbsp;&nbsp;愚痴及习气，

&nbsp;&nbsp;&nbsp;&nbsp;亦灭恶业行，&nbsp;&nbsp;&nbsp;&nbsp;我礼寂灭者。”

尔时，方便行天子说偈赞曰：

&nbsp;&nbsp;&nbsp;&nbsp;“若以方便观，&nbsp;&nbsp;&nbsp;&nbsp;断尽诸烦恼，

&nbsp;&nbsp;&nbsp;&nbsp;彼佛满足智，&nbsp;&nbsp;&nbsp;&nbsp;是故我顶礼。”

尔时，方便解天子说偈赞曰：

&nbsp;&nbsp;&nbsp;&nbsp;“无量巧方便，&nbsp;&nbsp;&nbsp;&nbsp;导师于中修，

&nbsp;&nbsp;&nbsp;&nbsp;断彼诸烦恼，&nbsp;&nbsp;&nbsp;&nbsp;皆悉尽无余。”

尔时，方便慧天子说偈赞曰：

&nbsp;&nbsp;&nbsp;&nbsp;“导师照世间，&nbsp;&nbsp;&nbsp;&nbsp;巧慧无有尽，

&nbsp;&nbsp;&nbsp;&nbsp;故断诸烦恼，&nbsp;&nbsp;&nbsp;&nbsp;及以习气等。”

尔时，修寂灭天子说偈赞曰：

&nbsp;&nbsp;&nbsp;&nbsp;“断诸烦恼故，&nbsp;&nbsp;&nbsp;&nbsp;习气悉无余，

&nbsp;&nbsp;&nbsp;&nbsp;于是佛大智，&nbsp;&nbsp;&nbsp;&nbsp;不动无所畏。”

尔时，观道理天子说偈赞曰：

&nbsp;&nbsp;&nbsp;&nbsp;“佛断烦恼尽，&nbsp;&nbsp;&nbsp;&nbsp;及灭诸习气，

&nbsp;&nbsp;&nbsp;&nbsp;照明如佛者，&nbsp;&nbsp;&nbsp;&nbsp;世间更无比。”

尔时，断使天子说偈赞曰：

&nbsp;&nbsp;&nbsp;&nbsp;“佛断诸习气，&nbsp;&nbsp;&nbsp;&nbsp;无有腥臭事，

&nbsp;&nbsp;&nbsp;&nbsp;故佛一切智，&nbsp;&nbsp;&nbsp;&nbsp;天中最胜慧。”

尔时，住边天子说偈赞曰：

&nbsp;&nbsp;&nbsp;&nbsp;“佛今最后身，&nbsp;&nbsp;&nbsp;&nbsp;已断生因缘，

&nbsp;&nbsp;&nbsp;&nbsp;由尽诸漏故，&nbsp;&nbsp;&nbsp;&nbsp;世亲得无畏。”

尔时，无量智天子说偈赞曰：

&nbsp;&nbsp;&nbsp;&nbsp;“大雄断种子，&nbsp;&nbsp;&nbsp;&nbsp;焚烧苦恼牙，

&nbsp;&nbsp;&nbsp;&nbsp;枯涸忧枝蔓，&nbsp;&nbsp;&nbsp;&nbsp;我礼离恼者。”

尔时，出坑涧天子说偈赞曰：

&nbsp;&nbsp;&nbsp;&nbsp;“世尊一切智，&nbsp;&nbsp;&nbsp;&nbsp;已离无明坑，

&nbsp;&nbsp;&nbsp;&nbsp;佛行已得净，&nbsp;&nbsp;&nbsp;&nbsp;故佛得无畏。”

尔时，度有天子说偈赞曰：

&nbsp;&nbsp;&nbsp;&nbsp;“已度于有海，&nbsp;&nbsp;&nbsp;&nbsp;导师所作办，

&nbsp;&nbsp;&nbsp;&nbsp;亦舍于彼岸，&nbsp;&nbsp;&nbsp;&nbsp;自利得无畏。”

尔时，入涅槃天子说偈赞曰：

&nbsp;&nbsp;&nbsp;&nbsp;“佛已得寂灭，&nbsp;&nbsp;&nbsp;&nbsp;悉破诸烦恼，

&nbsp;&nbsp;&nbsp;&nbsp;乃至少习气，&nbsp;&nbsp;&nbsp;&nbsp;世亲皆悉无。”

尔时，法幢天子说偈赞曰：

&nbsp;&nbsp;&nbsp;&nbsp;“佛建正法幢，&nbsp;&nbsp;&nbsp;&nbsp;摧折憍慢幢，

&nbsp;&nbsp;&nbsp;&nbsp;大雄已显示，&nbsp;&nbsp;&nbsp;&nbsp;无量诸法行。”

尔时，法性天子说偈赞曰：

&nbsp;&nbsp;&nbsp;&nbsp;“性与诸子本，&nbsp;&nbsp;&nbsp;&nbsp;牟尼达诸法，

&nbsp;&nbsp;&nbsp;&nbsp;善友于群生，&nbsp;&nbsp;&nbsp;&nbsp;我礼最胜海。”

尔时，法充天子说偈赞曰：

&nbsp;&nbsp;&nbsp;&nbsp;“渴乐于佛法，&nbsp;&nbsp;&nbsp;&nbsp;故得无所畏，

&nbsp;&nbsp;&nbsp;&nbsp;无著诸佛子，&nbsp;&nbsp;&nbsp;&nbsp;而作师子吼。”

尔时，求法天子说偈赞曰：

&nbsp;&nbsp;&nbsp;&nbsp;“为求诸法故，&nbsp;&nbsp;&nbsp;&nbsp;佛子得发心，

&nbsp;&nbsp;&nbsp;&nbsp;及见佛无畏，&nbsp;&nbsp;&nbsp;&nbsp;有知求菩提。”

尔时，渴法天子说偈赞曰：

&nbsp;&nbsp;&nbsp;&nbsp;“渴乐佛法故，&nbsp;&nbsp;&nbsp;&nbsp;多亿众生辈，

&nbsp;&nbsp;&nbsp;&nbsp;闻佛无畏已，&nbsp;&nbsp;&nbsp;&nbsp;深发大精进。”

尔时，法起天子说偈赞曰：

&nbsp;&nbsp;&nbsp;&nbsp;“见佛说法胜，&nbsp;&nbsp;&nbsp;&nbsp;建立于正法，

&nbsp;&nbsp;&nbsp;&nbsp;无畏布施已，&nbsp;&nbsp;&nbsp;&nbsp;佛子求菩提。”

尔时，持法天子说偈赞曰：

&nbsp;&nbsp;&nbsp;&nbsp;“世尊所说法，&nbsp;&nbsp;&nbsp;&nbsp;甚深难可见，

&nbsp;&nbsp;&nbsp;&nbsp;佛子得闻已，&nbsp;&nbsp;&nbsp;&nbsp;求无上菩提。”

尔时，无吝天子说偈赞曰：

&nbsp;&nbsp;&nbsp;&nbsp;“身命及余财，&nbsp;&nbsp;&nbsp;&nbsp;佛子无吝惜，

&nbsp;&nbsp;&nbsp;&nbsp;闻佛师子吼，&nbsp;&nbsp;&nbsp;&nbsp;悉求妙菩提。”

尔时，无异慧天子说偈赞曰：

&nbsp;&nbsp;&nbsp;&nbsp;“闻佛说法已，&nbsp;&nbsp;&nbsp;&nbsp;心思无有异，

&nbsp;&nbsp;&nbsp;&nbsp;于佛无畏所，&nbsp;&nbsp;&nbsp;&nbsp;求法持律仪。”

尔时，无异行天子说偈赞曰：

&nbsp;&nbsp;&nbsp;&nbsp;“闻法王吼已，&nbsp;&nbsp;&nbsp;&nbsp;不趣于异路，

&nbsp;&nbsp;&nbsp;&nbsp;远离于二乘，&nbsp;&nbsp;&nbsp;&nbsp;求无上菩提。”

尔时，近住天子说偈赞曰：

&nbsp;&nbsp;&nbsp;&nbsp;“见佛师子吼，&nbsp;&nbsp;&nbsp;&nbsp;诸子得闻已，

&nbsp;&nbsp;&nbsp;&nbsp;定得胜菩提，&nbsp;&nbsp;&nbsp;&nbsp;当成如来身。”

尔时，近辩天子说偈赞曰：

&nbsp;&nbsp;&nbsp;&nbsp;“于佛世尊所，&nbsp;&nbsp;&nbsp;&nbsp;得闻辩才已，

&nbsp;&nbsp;&nbsp;&nbsp;如来妙法中，&nbsp;&nbsp;&nbsp;&nbsp;深生喜乐心。”

尔时，得辩才天子说偈赞曰：

&nbsp;&nbsp;&nbsp;&nbsp;“佛吼无畏时，&nbsp;&nbsp;&nbsp;&nbsp;所说不可毁，

&nbsp;&nbsp;&nbsp;&nbsp;信乐心决定，&nbsp;&nbsp;&nbsp;&nbsp;终无退转意。”

尔时，常喜天子说偈赞曰：

&nbsp;&nbsp;&nbsp;&nbsp;“十力吼无畏，&nbsp;&nbsp;&nbsp;&nbsp;所有诸佛子，

&nbsp;&nbsp;&nbsp;&nbsp;一切时欣喜，&nbsp;&nbsp;&nbsp;&nbsp;心调求菩提。”

尔时，无怯弱心天子说偈赞曰：

&nbsp;&nbsp;&nbsp;&nbsp;“常喜不怯弱，&nbsp;&nbsp;&nbsp;&nbsp;世尊诸佛子，

&nbsp;&nbsp;&nbsp;&nbsp;乐求胜菩提，&nbsp;&nbsp;&nbsp;&nbsp;以闻佛语故。”

尔时，无碍心天子说偈赞曰：

&nbsp;&nbsp;&nbsp;&nbsp;“彼等求佛心，&nbsp;&nbsp;&nbsp;&nbsp;终不有退转，

&nbsp;&nbsp;&nbsp;&nbsp;欣喜微妙心，&nbsp;&nbsp;&nbsp;&nbsp;闻佛善说故。”

尔时，巧知无边法天子说偈赞曰：

&nbsp;&nbsp;&nbsp;&nbsp;“以修正法故，&nbsp;&nbsp;&nbsp;&nbsp;白法党不减，

&nbsp;&nbsp;&nbsp;&nbsp;导师知非处，&nbsp;&nbsp;&nbsp;&nbsp;不生厌足心。”

尔时，巧说法天子说偈赞曰：

&nbsp;&nbsp;&nbsp;&nbsp;“修行黑法党，&nbsp;&nbsp;&nbsp;&nbsp;若不退减者，

&nbsp;&nbsp;&nbsp;&nbsp;世尊知非处，&nbsp;&nbsp;&nbsp;&nbsp;故佛无所畏。”

尔时，法性无畏天子说偈赞曰：

&nbsp;&nbsp;&nbsp;&nbsp;“黑法体性尔，&nbsp;&nbsp;&nbsp;&nbsp;必当秽净法，

&nbsp;&nbsp;&nbsp;&nbsp;彼不污心者，&nbsp;&nbsp;&nbsp;&nbsp;佛知彼非处。”

尔时，巧相应天子说偈赞曰：

&nbsp;&nbsp;&nbsp;&nbsp;“黑法及白法，&nbsp;&nbsp;&nbsp;&nbsp;二异不相合，

&nbsp;&nbsp;&nbsp;&nbsp;佛说于彼义，&nbsp;&nbsp;&nbsp;&nbsp;故佛是我师。”

尔时，巧知善不善天子说偈赞曰：

&nbsp;&nbsp;&nbsp;&nbsp;“大雄皆悉知，&nbsp;&nbsp;&nbsp;&nbsp;诸法不杂聚，

&nbsp;&nbsp;&nbsp;&nbsp;妄想分别故，&nbsp;&nbsp;&nbsp;&nbsp;于善法中退。”

尔时，如说行满足天子说偈赞曰：

&nbsp;&nbsp;&nbsp;&nbsp;“行于烦恼者，&nbsp;&nbsp;&nbsp;&nbsp;终不生白法，

&nbsp;&nbsp;&nbsp;&nbsp;不生白法故，&nbsp;&nbsp;&nbsp;&nbsp;当知必退减。”

尔时，乐解脱天子说偈赞曰：

&nbsp;&nbsp;&nbsp;&nbsp;“若乐解脱者，&nbsp;&nbsp;&nbsp;&nbsp;修行于黑法，

&nbsp;&nbsp;&nbsp;&nbsp;佛说彼有障，&nbsp;&nbsp;&nbsp;&nbsp;故佛一切智。”

尔时，净心天子说偈赞曰：

&nbsp;&nbsp;&nbsp;&nbsp;“心乐解脱者，&nbsp;&nbsp;&nbsp;&nbsp;须知烦恼事，

&nbsp;&nbsp;&nbsp;&nbsp;大雄说此法，&nbsp;&nbsp;&nbsp;&nbsp;故佛应受供。”

尔时，见烦恼天子说偈赞曰：

&nbsp;&nbsp;&nbsp;&nbsp;“行于烦恼中，&nbsp;&nbsp;&nbsp;&nbsp;不识烦恼者，

&nbsp;&nbsp;&nbsp;&nbsp;彼不知正法，&nbsp;&nbsp;&nbsp;&nbsp;善逝如是说。

&nbsp;&nbsp;&nbsp;&nbsp;若言行诸恶，&nbsp;&nbsp;&nbsp;&nbsp;不退善法者，

&nbsp;&nbsp;&nbsp;&nbsp;于解脱非器，&nbsp;&nbsp;&nbsp;&nbsp;两足尊所说。”

尔时，调伏天子说偈赞曰：

&nbsp;&nbsp;&nbsp;&nbsp;“离欲及愦闹，&nbsp;&nbsp;&nbsp;&nbsp;亦离瞋痴等，

&nbsp;&nbsp;&nbsp;&nbsp;如佛所说法，&nbsp;&nbsp;&nbsp;&nbsp;应当如是修。

&nbsp;&nbsp;&nbsp;&nbsp;烦恼及白法，&nbsp;&nbsp;&nbsp;&nbsp;愚痴不知者，

&nbsp;&nbsp;&nbsp;&nbsp;佛于彼非师，&nbsp;&nbsp;&nbsp;&nbsp;大仙如是说。”

尔时，勤修解脱天子说偈赞曰：

&nbsp;&nbsp;&nbsp;&nbsp;“佛说对治法，&nbsp;&nbsp;&nbsp;&nbsp;为除烦恼故，

&nbsp;&nbsp;&nbsp;&nbsp;行彼不尽惑，&nbsp;&nbsp;&nbsp;&nbsp;无能击难者。”

尔时，向解脱天子说偈赞曰：

&nbsp;&nbsp;&nbsp;&nbsp;“佛说如是法，&nbsp;&nbsp;&nbsp;&nbsp;为断烦恼故，

&nbsp;&nbsp;&nbsp;&nbsp;若修不灭惑，&nbsp;&nbsp;&nbsp;&nbsp;无能击难者。”

尔时，方便相应天子说偈赞曰：

&nbsp;&nbsp;&nbsp;&nbsp;“佛是说法者，&nbsp;&nbsp;&nbsp;&nbsp;为诸声闻等，

&nbsp;&nbsp;&nbsp;&nbsp;若修不证者，&nbsp;&nbsp;&nbsp;&nbsp;无能击难佛。”

尔时，趣解脱天子说偈赞曰：

&nbsp;&nbsp;&nbsp;&nbsp;“佛说如是法，&nbsp;&nbsp;&nbsp;&nbsp;为欲断烦恼，

&nbsp;&nbsp;&nbsp;&nbsp;若不灭惑者，&nbsp;&nbsp;&nbsp;&nbsp;无能击难佛。”

尔时，无畏功德天子说偈赞曰：

&nbsp;&nbsp;&nbsp;&nbsp;“为灭烦恼故，&nbsp;&nbsp;&nbsp;&nbsp;佛说不净观，

&nbsp;&nbsp;&nbsp;&nbsp;若不尽灭者，&nbsp;&nbsp;&nbsp;&nbsp;无能击难佛。”

尔时，善发心必修天子说偈赞曰：

&nbsp;&nbsp;&nbsp;&nbsp;“慈能断瞋恚，&nbsp;&nbsp;&nbsp;&nbsp;修慈若不断，

&nbsp;&nbsp;&nbsp;&nbsp;无能击难佛，&nbsp;&nbsp;&nbsp;&nbsp;世尊得无畏。”

尔时，净目天子说偈赞曰：

&nbsp;&nbsp;&nbsp;&nbsp;“佛说能修彼，&nbsp;&nbsp;&nbsp;&nbsp;智慧除愚痴，

&nbsp;&nbsp;&nbsp;&nbsp;若彼不断者，&nbsp;&nbsp;&nbsp;&nbsp;无能击难佛。”

尔时，灭觉观天子说偈赞曰：

&nbsp;&nbsp;&nbsp;&nbsp;“为觉对治故，&nbsp;&nbsp;&nbsp;&nbsp;说于安般念，

&nbsp;&nbsp;&nbsp;&nbsp;修彼不灭者，&nbsp;&nbsp;&nbsp;&nbsp;无能击难佛。”

尔时，尊重无相天子说偈赞曰：

&nbsp;&nbsp;&nbsp;&nbsp;“为断吾我故，&nbsp;&nbsp;&nbsp;&nbsp;佛说空寂灭，

&nbsp;&nbsp;&nbsp;&nbsp;以彼不灭者，&nbsp;&nbsp;&nbsp;&nbsp;于是无能难。”

尔时，断我慢天子说偈赞曰：

&nbsp;&nbsp;&nbsp;&nbsp;“为断憍慢故，&nbsp;&nbsp;&nbsp;&nbsp;佛说无相法，

&nbsp;&nbsp;&nbsp;&nbsp;若修不灭者，&nbsp;&nbsp;&nbsp;&nbsp;不见能难佛。”

尔时，净身天子说偈赞曰：

&nbsp;&nbsp;&nbsp;&nbsp;“深心信清净，&nbsp;&nbsp;&nbsp;&nbsp;一切烦恼尽，

&nbsp;&nbsp;&nbsp;&nbsp;修彼不断者，&nbsp;&nbsp;&nbsp;&nbsp;无能击难者。”

尔时，深解想天子说偈赞曰：

&nbsp;&nbsp;&nbsp;&nbsp;“对治及朋党，&nbsp;&nbsp;&nbsp;&nbsp;求于烦恼道，

&nbsp;&nbsp;&nbsp;&nbsp;无畏难佛者，&nbsp;&nbsp;&nbsp;&nbsp;如来初不见。”

尔时，解用天子说偈赞曰：

&nbsp;&nbsp;&nbsp;&nbsp;“世尊但名用，&nbsp;&nbsp;&nbsp;&nbsp;此彼尽不尽，

&nbsp;&nbsp;&nbsp;&nbsp;无畏问难者，&nbsp;&nbsp;&nbsp;&nbsp;彼亦但假名。”

尔时，调伏身业天子说偈赞曰：

&nbsp;&nbsp;&nbsp;&nbsp;“以智善解已，&nbsp;&nbsp;&nbsp;&nbsp;身业得流行，

&nbsp;&nbsp;&nbsp;&nbsp;世尊悉遍知，&nbsp;&nbsp;&nbsp;&nbsp;故号一切智。”

尔时，知身天子说偈赞曰：

&nbsp;&nbsp;&nbsp;&nbsp;“身业甚清净，&nbsp;&nbsp;&nbsp;&nbsp;大雄悉无余，

&nbsp;&nbsp;&nbsp;&nbsp;怜愍群生者，&nbsp;&nbsp;&nbsp;&nbsp;我礼世间亲。”

尔时，身业简择天子说偈赞曰：

&nbsp;&nbsp;&nbsp;&nbsp;“善简择身业，&nbsp;&nbsp;&nbsp;&nbsp;怜愍众生等，

&nbsp;&nbsp;&nbsp;&nbsp;照世而造作，&nbsp;&nbsp;&nbsp;&nbsp;故号胜丈夫。”

尔时，善见身业天子说偈赞曰：

&nbsp;&nbsp;&nbsp;&nbsp;“身业得清净，&nbsp;&nbsp;&nbsp;&nbsp;导师悉观见，

&nbsp;&nbsp;&nbsp;&nbsp;怜愍诸群生，&nbsp;&nbsp;&nbsp;&nbsp;故等一切智。”

尔时，善观身天子说偈赞曰：

&nbsp;&nbsp;&nbsp;&nbsp;“善观得清净，&nbsp;&nbsp;&nbsp;&nbsp;身业得相应，

&nbsp;&nbsp;&nbsp;&nbsp;怜愍群生故，&nbsp;&nbsp;&nbsp;&nbsp;胜丈夫游行。”

尔时，成就语言天子说偈赞曰：

&nbsp;&nbsp;&nbsp;&nbsp;“具甘美功德，&nbsp;&nbsp;&nbsp;&nbsp;离于绮涩语，

&nbsp;&nbsp;&nbsp;&nbsp;智慧相围绕，&nbsp;&nbsp;&nbsp;&nbsp;世亲而演说。”

尔时，时语天子说偈赞曰：

&nbsp;&nbsp;&nbsp;&nbsp;“依时义相应，&nbsp;&nbsp;&nbsp;&nbsp;远离无益事，

&nbsp;&nbsp;&nbsp;&nbsp;佛言无不忠，&nbsp;&nbsp;&nbsp;&nbsp;众生悉受行。”

尔时，成就智慧天子说偈赞曰：

&nbsp;&nbsp;&nbsp;&nbsp;“不恼愍众生，&nbsp;&nbsp;&nbsp;&nbsp;成相应不浊，

&nbsp;&nbsp;&nbsp;&nbsp;不坏于因果，&nbsp;&nbsp;&nbsp;&nbsp;佛本如是说。”

尔时，不相违天子说偈赞曰：

&nbsp;&nbsp;&nbsp;&nbsp;“乃至为身命，&nbsp;&nbsp;&nbsp;&nbsp;未曾有妄语，

&nbsp;&nbsp;&nbsp;&nbsp;是故佛功德，&nbsp;&nbsp;&nbsp;&nbsp;于世无有碍。”

尔时，实语天子说偈赞曰：

&nbsp;&nbsp;&nbsp;&nbsp;“佛行实语因，&nbsp;&nbsp;&nbsp;&nbsp;以是世瞻仰，

&nbsp;&nbsp;&nbsp;&nbsp;至心乐听闻，&nbsp;&nbsp;&nbsp;&nbsp;为得佛法故。”

尔时，从实生天子说偈赞曰：

&nbsp;&nbsp;&nbsp;&nbsp;“世尊以实语，&nbsp;&nbsp;&nbsp;&nbsp;渐备成菩提，

&nbsp;&nbsp;&nbsp;&nbsp;诸法真实性，&nbsp;&nbsp;&nbsp;&nbsp;世尊皆悉知。”

尔时，实精进天子说偈赞曰：

&nbsp;&nbsp;&nbsp;&nbsp;“于诸有为法，&nbsp;&nbsp;&nbsp;&nbsp;如性真实见，

&nbsp;&nbsp;&nbsp;&nbsp;世尊皆悉知，&nbsp;&nbsp;&nbsp;&nbsp;诸法真实相。”

尔时，简择业天子说偈赞曰：

&nbsp;&nbsp;&nbsp;&nbsp;“于己及与他，&nbsp;&nbsp;&nbsp;&nbsp;知身口意业，

&nbsp;&nbsp;&nbsp;&nbsp;以其智清净，&nbsp;&nbsp;&nbsp;&nbsp;故号佛无等。”

尔时，观察意业天子说偈赞曰：

&nbsp;&nbsp;&nbsp;&nbsp;“人王心意业，&nbsp;&nbsp;&nbsp;&nbsp;所有思量事，

&nbsp;&nbsp;&nbsp;&nbsp;悲念于众生，&nbsp;&nbsp;&nbsp;&nbsp;故礼愍世者。”

尔时，巧觉观意天子说偈赞曰：

&nbsp;&nbsp;&nbsp;&nbsp;“世尊心缘处，&nbsp;&nbsp;&nbsp;&nbsp;是心皆调柔，

&nbsp;&nbsp;&nbsp;&nbsp;悲念于众生，&nbsp;&nbsp;&nbsp;&nbsp;故礼愍世者。”

尔时，巧方便天子说偈赞曰：

&nbsp;&nbsp;&nbsp;&nbsp;“众生心所缘，&nbsp;&nbsp;&nbsp;&nbsp;意业所起作，

&nbsp;&nbsp;&nbsp;&nbsp;种种智慧生，&nbsp;&nbsp;&nbsp;&nbsp;世尊悉知彼。”

尔时，解慧天子说偈赞曰：

&nbsp;&nbsp;&nbsp;&nbsp;“意业是佛地，&nbsp;&nbsp;&nbsp;&nbsp;愍观众生故，

&nbsp;&nbsp;&nbsp;&nbsp;方便智清净，&nbsp;&nbsp;&nbsp;&nbsp;佛智无体性。”

尔时，巧知过去天子说偈赞曰：

&nbsp;&nbsp;&nbsp;&nbsp;“佛知过去世，&nbsp;&nbsp;&nbsp;&nbsp;若人所行业，

&nbsp;&nbsp;&nbsp;&nbsp;戒忍精进智，&nbsp;&nbsp;&nbsp;&nbsp;佛皆悉知彼。”

尔时，观察过去天子说偈赞曰：

&nbsp;&nbsp;&nbsp;&nbsp;“观察过去行，&nbsp;&nbsp;&nbsp;&nbsp;能知多亿佛，

&nbsp;&nbsp;&nbsp;&nbsp;过去所行处，&nbsp;&nbsp;&nbsp;&nbsp;求胜菩提故。”

尔时，本行具足天子说偈赞曰：

&nbsp;&nbsp;&nbsp;&nbsp;“忆念本行事，&nbsp;&nbsp;&nbsp;&nbsp;亿劫阿僧祇，

&nbsp;&nbsp;&nbsp;&nbsp;佛心无所著，&nbsp;&nbsp;&nbsp;&nbsp;佛本所行处。”

尔时，观察本行天子说偈赞曰：

&nbsp;&nbsp;&nbsp;&nbsp;“阿僧祇亿佛，&nbsp;&nbsp;&nbsp;&nbsp;导师悉曾问，

&nbsp;&nbsp;&nbsp;&nbsp;出生三昧方，&nbsp;&nbsp;&nbsp;&nbsp;种种成佛法。”

尔时，本行生天子说偈赞曰：

&nbsp;&nbsp;&nbsp;&nbsp;“无量阿僧祇，&nbsp;&nbsp;&nbsp;&nbsp;导师三昧门，

&nbsp;&nbsp;&nbsp;&nbsp;过去诸佛所，&nbsp;&nbsp;&nbsp;&nbsp;曾问亦修行。”

尔时，观察本住天子说偈赞曰：

&nbsp;&nbsp;&nbsp;&nbsp;“生死中多过，&nbsp;&nbsp;&nbsp;&nbsp;应供非应供，

&nbsp;&nbsp;&nbsp;&nbsp;观已化众生，&nbsp;&nbsp;&nbsp;&nbsp;度脱于盲冥。”

尔时，厌过去世天子说偈赞曰：

&nbsp;&nbsp;&nbsp;&nbsp;“彼此相食啖，&nbsp;&nbsp;&nbsp;&nbsp;亦曾相戏乐，

&nbsp;&nbsp;&nbsp;&nbsp;迭互相杀害，&nbsp;&nbsp;&nbsp;&nbsp;世尊皆悉知。”

尔时，知未来境界天子说偈赞曰：

&nbsp;&nbsp;&nbsp;&nbsp;“导师未来时，&nbsp;&nbsp;&nbsp;&nbsp;智慧无有碍，

&nbsp;&nbsp;&nbsp;&nbsp;众生信业报，&nbsp;&nbsp;&nbsp;&nbsp;诸趣佛能知。”

尔时，从本行来天子说偈赞曰：

&nbsp;&nbsp;&nbsp;&nbsp;“世尊于过去，&nbsp;&nbsp;&nbsp;&nbsp;智慧无障碍，

&nbsp;&nbsp;&nbsp;&nbsp;善业三摩提，&nbsp;&nbsp;&nbsp;&nbsp;离趣知诸趣。”

尔时，巧知未来天子说偈赞曰：

&nbsp;&nbsp;&nbsp;&nbsp;“佛于未来时，&nbsp;&nbsp;&nbsp;&nbsp;智慧无障碍，

&nbsp;&nbsp;&nbsp;&nbsp;终死及生处，&nbsp;&nbsp;&nbsp;&nbsp;于业报亦尔。”

尔时，离有法天子说偈赞曰：

&nbsp;&nbsp;&nbsp;&nbsp;“世尊王三界，&nbsp;&nbsp;&nbsp;&nbsp;三世中说胜，

&nbsp;&nbsp;&nbsp;&nbsp;佛智常无碍，&nbsp;&nbsp;&nbsp;&nbsp;善知有境界。”

尔时，用行天子说偈赞曰：

&nbsp;&nbsp;&nbsp;&nbsp;“众生业行趣，&nbsp;&nbsp;&nbsp;&nbsp;及受果报事，

&nbsp;&nbsp;&nbsp;&nbsp;此等但假名，&nbsp;&nbsp;&nbsp;&nbsp;世尊如是说。”

尔时，观察现在天子说偈赞曰：

&nbsp;&nbsp;&nbsp;&nbsp;“王尊王现在，&nbsp;&nbsp;&nbsp;&nbsp;智慧终不碍，

&nbsp;&nbsp;&nbsp;&nbsp;于无数佛土，&nbsp;&nbsp;&nbsp;&nbsp;牟尼皆悉知。”

尔时，现在无畏天子说偈赞曰：

&nbsp;&nbsp;&nbsp;&nbsp;“世尊正观察，&nbsp;&nbsp;&nbsp;&nbsp;三世悉平等，

&nbsp;&nbsp;&nbsp;&nbsp;究竟无所有，&nbsp;&nbsp;&nbsp;&nbsp;迷惑凡夫智。”

尔时，智无所住天子说偈赞曰：

&nbsp;&nbsp;&nbsp;&nbsp;“导师如是见，&nbsp;&nbsp;&nbsp;&nbsp;三世无所住，

&nbsp;&nbsp;&nbsp;&nbsp;以依于法性，&nbsp;&nbsp;&nbsp;&nbsp;诸法无事故。”

尔时，教三世天子说偈赞曰：

&nbsp;&nbsp;&nbsp;&nbsp;“过去及未来，&nbsp;&nbsp;&nbsp;&nbsp;阴生必败坏，

&nbsp;&nbsp;&nbsp;&nbsp;无事无自性，&nbsp;&nbsp;&nbsp;&nbsp;导师所显说。”

尔时，意无著天子说偈赞曰：

&nbsp;&nbsp;&nbsp;&nbsp;“世尊说三世，&nbsp;&nbsp;&nbsp;&nbsp;皆悉无坚牢，

&nbsp;&nbsp;&nbsp;&nbsp;如幻亦如焰，&nbsp;&nbsp;&nbsp;&nbsp;说言犹如响。”

尔时，三世自在富天子说偈赞曰：

&nbsp;&nbsp;&nbsp;&nbsp;“世尊于三世，&nbsp;&nbsp;&nbsp;&nbsp;常勤增智慧，

&nbsp;&nbsp;&nbsp;&nbsp;知诸行如幻，&nbsp;&nbsp;&nbsp;&nbsp;诸根无所著。”

尔时，欲到彼岸天子说偈赞曰：

&nbsp;&nbsp;&nbsp;&nbsp;“大雄于其夜，&nbsp;&nbsp;&nbsp;&nbsp;得证上菩提，

&nbsp;&nbsp;&nbsp;&nbsp;世尊勤进欲，&nbsp;&nbsp;&nbsp;&nbsp;至今不退减。”

尔时，欲作精进天子说偈赞曰：

&nbsp;&nbsp;&nbsp;&nbsp;“世灯所有欲，&nbsp;&nbsp;&nbsp;&nbsp;常不有退减，

&nbsp;&nbsp;&nbsp;&nbsp;世尊诸子等，&nbsp;&nbsp;&nbsp;&nbsp;甚乐精进欲。”

尔时，建立欲作天子说偈赞曰：

&nbsp;&nbsp;&nbsp;&nbsp;“世尊从欲起，&nbsp;&nbsp;&nbsp;&nbsp;犹如水中莲，

&nbsp;&nbsp;&nbsp;&nbsp;不为世所染，&nbsp;&nbsp;&nbsp;&nbsp;如莲处于水。”

尔时，欲解脱天子说偈赞曰：

&nbsp;&nbsp;&nbsp;&nbsp;“欲及世间亲，&nbsp;&nbsp;&nbsp;&nbsp;此二名法界，

&nbsp;&nbsp;&nbsp;&nbsp;不二无二体，&nbsp;&nbsp;&nbsp;&nbsp;世尊皆悉见。”

尔时，精进生天子说偈赞曰：

&nbsp;&nbsp;&nbsp;&nbsp;“以精进威德，&nbsp;&nbsp;&nbsp;&nbsp;克证大菩提，

&nbsp;&nbsp;&nbsp;&nbsp;于其是非法，&nbsp;&nbsp;&nbsp;&nbsp;终不舍精进。”

尔时，念具足天子说偈赞曰：

&nbsp;&nbsp;&nbsp;&nbsp;“佛于一切处，&nbsp;&nbsp;&nbsp;&nbsp;发心皆随顺，

&nbsp;&nbsp;&nbsp;&nbsp;于其善恶法，&nbsp;&nbsp;&nbsp;&nbsp;佛念不损减。”

尔时，摄心天子说偈赞曰：

&nbsp;&nbsp;&nbsp;&nbsp;“世亲常摄心，&nbsp;&nbsp;&nbsp;&nbsp;知诸众生行，

&nbsp;&nbsp;&nbsp;&nbsp;随其所修行，&nbsp;&nbsp;&nbsp;&nbsp;而为其说法。”

尔时，敬重般若天子说偈赞曰：

&nbsp;&nbsp;&nbsp;&nbsp;“世尊智慧海，&nbsp;&nbsp;&nbsp;&nbsp;边际不可得，

&nbsp;&nbsp;&nbsp;&nbsp;经亿僧祇劫，&nbsp;&nbsp;&nbsp;&nbsp;佛说不可尽。”

尔时，学解脱天子说偈赞曰：

&nbsp;&nbsp;&nbsp;&nbsp;“无等佛世尊，&nbsp;&nbsp;&nbsp;&nbsp;解脱不损减，

&nbsp;&nbsp;&nbsp;&nbsp;解脱及脱者，&nbsp;&nbsp;&nbsp;&nbsp;佛求不能得。”

尔时，会解脱智天子说偈赞曰：

&nbsp;&nbsp;&nbsp;&nbsp;“世尊解脱者，&nbsp;&nbsp;&nbsp;&nbsp;等解脱知见，

&nbsp;&nbsp;&nbsp;&nbsp;解真实不减，&nbsp;&nbsp;&nbsp;&nbsp;以知无自性。”

尔时，观察身天子说偈赞曰：

&nbsp;&nbsp;&nbsp;&nbsp;“佛于燃灯始，&nbsp;&nbsp;&nbsp;&nbsp;常修真实行，

&nbsp;&nbsp;&nbsp;&nbsp;三业无过失，&nbsp;&nbsp;&nbsp;&nbsp;故叹号为佛。”

尔时，深行天子说偈赞曰：

&nbsp;&nbsp;&nbsp;&nbsp;“世尊无过失，&nbsp;&nbsp;&nbsp;&nbsp;不如余众生，

&nbsp;&nbsp;&nbsp;&nbsp;知诸法自性，&nbsp;&nbsp;&nbsp;&nbsp;佛自性不惑。”

尔时，大慧天子说偈赞曰：

&nbsp;&nbsp;&nbsp;&nbsp;“佛于一切种，&nbsp;&nbsp;&nbsp;&nbsp;心念不迷惑，

&nbsp;&nbsp;&nbsp;&nbsp;其念常现前，&nbsp;&nbsp;&nbsp;&nbsp;譬如油满钵。”

尔时，心不散乱天子说偈赞曰：

&nbsp;&nbsp;&nbsp;&nbsp;“乃至少许时，&nbsp;&nbsp;&nbsp;&nbsp;心念终不乱，

&nbsp;&nbsp;&nbsp;&nbsp;佛得不共法，&nbsp;&nbsp;&nbsp;&nbsp;众生悉不知。”

尔时，善解智慧天子说偈赞曰：

&nbsp;&nbsp;&nbsp;&nbsp;“若有思量舍，&nbsp;&nbsp;&nbsp;&nbsp;善逝无此事，

&nbsp;&nbsp;&nbsp;&nbsp;世尊不共法，&nbsp;&nbsp;&nbsp;&nbsp;其法不思议。”

尔时，超一切天子说偈赞曰：

&nbsp;&nbsp;&nbsp;&nbsp;“于是三界中，&nbsp;&nbsp;&nbsp;&nbsp;知其一切法，

&nbsp;&nbsp;&nbsp;&nbsp;一切无如佛，&nbsp;&nbsp;&nbsp;&nbsp;故号难降伏。”

尔时，坚持天子说偈赞曰：

&nbsp;&nbsp;&nbsp;&nbsp;“无上坚固士，&nbsp;&nbsp;&nbsp;&nbsp;于法无所畏，

&nbsp;&nbsp;&nbsp;&nbsp;等同一切佛，&nbsp;&nbsp;&nbsp;&nbsp;能觉未觉者。”

## 大宝积经卷第七十二

### 菩萨见实会遮罗迦波利婆罗阇迦外道品第二十四

尔时，遮罗迦波利婆罗阇迦外道八千人，见诸阿修罗、迦楼罗、龙女及诸龙、鸠槃茶、乾闼婆、夜叉、紧那罗、摩睺罗伽、空行诸天、四天王天、三十三天、夜摩天、兜率陀天、化乐天、他化自在天、梵天、光音天、遍净天、广果天、净居天等，供养世尊，及闻赞叹，生希有心。闻此法门便生疑虑，闻未曾法，彼外道等白佛言：“瞿昙，我等闻此昔未闻法，闻已不乐遮罗迦波利婆罗阇迦外道，亦不乐在家。我于此法复生疑虑，不生敬信，都由昔来未闻此法，是故我于瞿昙沙门所亦有因缘。何以故？以沙门瞿昙作如是神通变化，作如是神通变化已，以其变化故，我等见此诸天等得微妙身，及见大众归伏瞿昙者至多，以知瞿昙善说法故，是故于瞿昙所复生微信。瞿昙复为广果天说如是法，言一切法是如来者，我等于此甚生疑虑。云何一切法名为如来？我等于瞿昙所如是生信，唯有瞿昙知我等意。如是，如是，为我等说，令使我等解此所说义，得离疑网。”从坐而起，作是请已。

世尊如是答于彼等：“是以我今还问汝等，随汝意答。”

外道白佛：“善哉！瞿昙，瞿昙问我，我今当说。”

佛即问彼：“汝等知不？云何胎入母腹？”

如是问已，外道答佛：“瞿昙，我诸论中，闻说三种因缘和合胎入母腹，父母相近生于贪染，思量欲事，思故行欲，是故胎入，如是成胎。”

佛言：“汝等外道，于意云何？父母思时，彼贪为从母心起耶？”

外道言：“不也，瞿昙。”

佛言：“可从于母思量起耶？”

外道言：“不也，瞿昙。”

佛言：“彼贪可从父心起耶？”

外道言：“不也，瞿昙。”

佛言：“为从于父思量起耶？”

外道言：“不也，瞿昙。”

佛言：“于意云何？彼父贪欲可入母腹耶？”

外道言：“不也，瞿昙。”

佛言：“于意云何？父心入母腹耶？”

外道言：“不也，瞿昙。”

佛言：“于意云何？父分别入母腹耶？”

外道言：“不也，瞿昙。”

佛言：“于意云何？彼胎从天终已来入母腹耶？”

外道言：“不知也，瞿昙。”

佛言：“于意云何？彼胎为从地狱终已来入母腹耶？”

外道言：“不知也，瞿昙。”

佛言：“于意云何？彼胎为从畜生终已来入母腹耶？”

外道言：“不知也，瞿昙。”

佛言：“于意云何？彼胎为从饿鬼终已来入母腹耶？”

外道言：“不知也，瞿昙。”

佛言：“于意云何？彼胎为从阿修罗终已来入母腹耶？”

外道言：“不知也，瞿昙。”

佛言：“于意云何？彼胎可非色来入母腹耶？”

外道言：“不知也，瞿昙。”

佛言：“于意云何？彼胎为是色来入母腹耶？”

外道言：“不知也，瞿昙。”

佛言：“于意云何？受、想、行、识来入母腹耶？”

外道言：“不知也，瞿昙。”

作是答已，佛告外道作如是言：“外道，此法甚深，寂灭善说，微妙难测，非思量境界，难可显示，非汝所知。是诸外道，异见、异忍、异种乐欲，于非正处精进修行，于异见中决定趣向。”

佛言：“外道，若善男子、善女人，遇如是善知识，于甚深法中得生眼目。外道，譬如有人患其眼根，得遇良医治差眼目，以其净眼现身，能睹昔未见色。如是，外道，若有善男子、善女人，不具信等五根，遇善知识慧眼得净，以净慧眼得见深法。是故汝等诸外道辈，本昔长夜邪论诳惑而作异见，于其非法取善法相，于非解脱取解脱相，于非出处生其出相，汝师自坏亦坏汝等。外道，如人自盲复语余盲：‘我将汝去。’智者当知，此等二人于其非路，必有坠落遭其辛苦。外道如是，若沙门、若婆罗门，实非导师，自称导师；实非正觉，言我正觉；实不能知出世之道，言我能知；实不能见出世之道，言我能见；实不能知浅度之处，言我能知；实非教师，言我是师。彼所教者是为邪教，自非正觉，所教悟者亦是邪觉；实不解出，言我能解，彼所教出者是为邪出；实不知道，言我知道，其所示者皆是邪道；实不知浅处，言我知处，其所度者反令困厄。外道，譬如牧牛人不知浅处，驱牛入水，于深处而渡。彼牛舍此未到彼岸，于其中流而受困厄，无有救护。何以故？由牧牛人不知浅处。外道如是，汝等实非导师作导师想，其所化者反受困厄。外道，我是导师实堪化导，其所化者正化彼等；我是正觉所言不虚，我所悟者令其正悟；我是能出所言不虚，所教出者令其正出；我见出道复能示他，其所导者示其正路；我知浅处所言不虚，是以我所度者令其正度；我知教化法，是以能化他；我知佛法能觉悟他；我知出法令他得出；由我正见故，复能正示他；我知可度处故，能度于他，所将度者令得好道。汝等外道乐解脱者，我是导师今在现前，汝等应来。我能正悟具解出法，善见出道能作浅度处。汝等一心谛听善思，悉生乐愿，正念现前，心当流注发勤精进，为未证法令得证故，未逮得法令获得故，昔未行道令进路故，昔未到处令得到故，为未伏魔令降伏故，昔未求伴者令求伴侣故，为未得法方便令得方便故。

“外道，如我所说，三法和合而得受胎。我今当说，汝等外道一心谛听，当为汝等说受胎法门。外道，我言母者，是其过去作业之缘；我言父者，是其过去作业之因；我言乾闼婆者，谓是业招识。外道，我言迦罗罗者，谓是业安置。外道，我言母腹者，业安识依处所，识住腹已生得增长，渐渐广阔。外道，譬如药草丛林，依于大地而得增长渐渐广阔；外道如是，彼识入母腹已增长广阔，亦复如是。彼母腹中婴孩成长，方得产生，生已渐增，既得长大行宿时性，随终来处彼过所行；此现习起，彼是智知，非愚能了；共住交友，常恒观察，方知其性。

“外道谛听，彼人若从地狱终来生人中者，当有是相，智者应知：其声嘶破，骡声、匆急声、怖畏声、高声、浅声，小心常怖，数数战悚，其毛数竖，梦中多见大火炽然，或见山走，或见火聚，或见釜镬沸涌，或见有人执杖而走，或见己身为鉾槊所刺，或见罗刹女，或见群狗，或见群象来逐己身，或见己身驰走四方而无归处，其心少信无有亲友。外道，有如是等无量众相。我今略说如是等相，是名从地狱终来生人间。此智所知，非愚能测。

“外道谛听，彼人若从畜生终来生人中者，当有是相，智者应知：闇钝少智，懈怠多食，乐食泥土，其性怯弱，言语不辩，乐与痴人而为知友，喜黑闇处，爱乐浊水，喜啮草木，喜以脚指剜掘于地，喜乐动头驱遣蝇虻，常喜昂头、欠呿、空嚼，常喜拳脚随宜卧地不避秽污，常喜空嗅喜乐裸形，常喜虚诈异言异作，多喜绮语，梦泥涂身，或梦见己身于田野食草，或梦见己身为众蛇缠绕，或梦见己身入于山谷丛林之中。外道，有如是等无量众相。我今略说如是等相，是名从畜生终来生人间，智者能知，非愚能测。

“外道谛听，彼人若从饿鬼终来生人中者，当有是相，智者应知：其头发黄，怒目直视，常喜饥渴、悭贪、嫉妒，喜饶饮食，喜背说人，身体饶毛，眼精光赤，多思众食，贪乐积集不欲割舍，不乐见善人，所见财物其心欲盗，乃至得其少许财物即便欣喜，常求财利乐不净食，见他资产便生妒嫉，复于他财生己有想，见他受用便生吝惜，闻说好食心生不乐，乃至巷路见遗落果及以五谷，便生贪心采取收敛。外道，有如是等无量众相。我今略说如是等相，是名从饿鬼中终来生人间，智者能知，非愚能测。

“外道谛听，若从阿修罗终生人中者，当有是相，智者应知：高心我慢，常喜忿怒，好乐斗诤，挟怨不忘，起增上慢。其身洪壮，眼白如犬，齿长多露，勇健大力，常乐战阵，亦喜两舌破坏他人，疏齿高心轻蔑他人，所造书论他人虽知语巧微密，亦有智力及烦恼力乐自养身。外道，有如是等无量众相。我今略说如是等相，是名从阿修罗终来生人间，智者能知，非愚所测。

“外道谛听，若从人终还生人中者，当有是相，智者应知：其人贤直，亲近善人，毁呰恶人，好惜门望，笃厚守信，乐好名闻及以称誉，爱乐工巧，敬重智慧，具惭羞耻，心性柔软，识知恩养，于善友所心顺无违，好喜舍施，知人高下，善观前人有益无益，善能答对领其言义，善能和合亦能乖离，善能作使宣传言语，于种种语能善通达忆持不忘，亦复能知是处非处。外道，有如是等无量众相。我今略说如是等相，是名从人中终还生人间，智者能知，非愚能测。

“外道谛听，若从天中终生人间者，当有是相，智者应知：为人端正，乐好清净，喜著华鬘及以香熏，乐香涂身，常喜洗浴，所乐五欲简择好者不喜于恶，喜乐音声及以歌舞，纯与上人而为交友，不与下人而为朋党，好喜楼阁、高堂、寝室，乐慈为道，含笑不瞋，吐言柔美，言语善巧令人喜悦，喜乐璎珞及好衣服严身之具，常乐出入行来畅步，所作精勤终不懈怠。外道，有如是等无量众相。我今略说如是等相，是名从天中终生于人间，此智能知，非愚能测。

“外道，若善男子、若善女人，欲超此相，应近善知识顺彼人意，彼所作者即随作之，彼善知识令彼超度为其说法。

“外道，从地狱终生人间者，地狱已前作人身时，造诸过恶，起瞋恚故便作杀害，以其彼业牵堕地狱。彼在地狱受种种苦，后生人间犹有习气。是人既知如是相已，必须自知：‘我从地狱来生人间’。是人为舍地狱因缘，应求善知识；遇知识已，彼善知识，为除瞋业故说慈悲，亦说慈悲相应助道；以此等行，能除彼人余残习气地狱因缘。彼善知识，或为是人说慈悲相应尸波罗蜜，断除彼人瞋恚过恶。是人修慈悲时，六波罗蜜当得满足，增长福德。

“外道，从畜生终来生人间者，畜生已前作人身时，修行积习愚痴之法，以习痴故便行恶业，由作彼业生畜生中。彼人本受畜生身时，与诸畜生久居住故，行畜生仪式。彼从畜生终已，由有习气畜生行法。是人得人身已，闻如是法，见己身行，应当自知：‘我本必从畜生中终，来生人间。’是人为舍畜生行故，应求知识。彼善知识，为除是人愚痴业故，说十二因缘，以是法故愚痴得除。彼善知识，或为彼人说般若波罗蜜；既闻般若波罗蜜故，彼人愚痴体性自离，作是观时便生智慧。

“外道，从饿鬼终生人间者，饿鬼已前作人身时，修行积习悭贪之法。是人修行悭贪法故，坚持不舍，彼业力故生饿鬼中。与诸饿鬼久居住故，行饿鬼业；彼从饿鬼终已，由有习气饿鬼行法。是人得人身已，闻如是法，见己身行，应当自知：‘我本必从饿鬼中终，来生人间。’是人为舍饿鬼行故，应求知识。彼善知识，为除彼人悭贪业故，为说布施，以是法故悭贪得除。彼善知识，或为彼说与施相应助菩提法，令其悭贪悉得断除。彼善知识，或为彼人说檀波罗蜜；是人修行檀波罗蜜故，六度得满。彼善知识，或为彼人说一切法皆悉平等；是人以修法平等故，般若波罗蜜得满；以修般若波罗蜜故，流注趣向一切智处。

“外道，于阿修罗中终生人间者，阿修罗已前作人身时，多作善根行于憍慢。彼以慢故而作诸业，修行积习憍慢业已，彼业力故生阿修罗中。与诸修罗久居住故，行阿修罗业；从修罗终已，由有习气修罗行法。是人得人身已，闻如是法，见己身行，当须自知：‘我本必从修罗中终，来生人间。’是人为舍修罗行故，应求知识。彼善知识，为除彼人憍慢业故，为说圣住处，以是法故，令彼得除憍慢之业。或为彼人说空法门，以是空法，令其彼人慢业得除，亦除吾我得无我解。或为彼说因缘和合故有诸法，以和合故而有所作，若无和合亦无所作，作是观已，慢使及业悉得除断。或为彼人说诸法一相，修行彼故般若波罗蜜得满，修般若波罗蜜满已，速证一切智终不退转。

“外道，于人中终生人间者，彼人昔作人身之时，修行积习十善业道，作彼业已数数修行，以彼业力还生人中。昔作人时与人久居，行人仪式；今归得人，由有习气。是人得闻如是法已，应当自知：‘我本必从人中终已，还生人中。’是人为超彼习气故，应求知识。彼善知识为其彼人说无常想，以无常想令除习气。彼善知识，或为是人说生死过、涅槃至乐；闻此法已，是人能得厌生死过，欣涅槃乐。彼善知识，或为是人说六波罗蜜；既得闻已，能发无上菩提之心。彼善知识，或为是人说善方便；是人以此善方便故，即能坚持六波罗蜜，速证一切智终不退转。

“外道，从天中终生人间者，天身已前作人身时，所修梵行、布施、持戒，皆希来报。是人如是修行积习作业久讫，以是业力生于天上。得生天已，与天久居，行天仪式；从天终已，由有习气诸天行法。是人得人身已，闻如是法，见己身行，应当自知：‘我本必从天中终，来生人间。’彼人为超天中习气，应求知识。彼善知识，教其彼人修持梵行不期来报，说于求报是其过恶，但为显说修净梵行无所依著，得福无量；教行布施不期来报，说于求报是其过恶，但为显说行于布施无所依著，得福无量；教行持戒不期来报，说于求报是其过恶，但为显说受持禁戒无所依著，功德无量。彼善知识，或为彼说善巧方便；是人以此善方便故，能行六波罗蜜；行六波罗蜜已，六波罗蜜渐得满足，速证一切智终不退转。

“外道，从地狱终得人身者，彼应依善知识；依知识已，应听三世佛平等法；闻平等法已，应发勤精进，依城邑聚落与大众共居具四部处，更互相于论量佛法学问难答，三世法平等得现在前，解一切法无有自性，修此解故烦恼渐除。

“外道，从畜生中终生人间者，彼应依善知识亲近多闻，以近多闻断除愚痴。是人虽复求多闻人及诸经论，作非有想。是人观察非有想已，自然解证无自性法。是人以此三世法平等自然现前，速证一切智，终不退转。

“外道，从饿鬼终生人间者，彼应依善知识修行布施，除其悭贪作诸功德，以修舍故心不积聚。是人以此三世法平等自然现前，作一相解，所言一相即是无相。是人修此无相解故，速证一切智，终不退转。

“外道，从阿修罗终生人间者，彼应依善知识与烦恼魔战。何者是烦恼魔？所谓憍慢。是时彼人应当观察：‘何者是慢？是其谁慢？谁受是慢？谁以此慢起烦恼使？谁舍此慢？’是人如是推求之时，无慢可得，亦不见有人摄受慢者。彼人如是观察义故，无慢可得，无起慢者，与慢相应境界亦不可得，亦不见有人能舍慢者。如是观已，无一法可得。复作是观，以恶摄受自诳己身，他亦如是。作是观时，能见诸法悉无自性；以见诸法无自性故，见法非有；以非有故，知不成就；不成就故，知即不生；若不生者，知彼不灭；若不生不灭者，彼非可说；若解不可说者，则非过去、非现在、非未来，三世不可得；若法三世不可得者，当知未曾有得有失。外道当知，此是一切法平等。以此一切法平等，当知一切法是真如不变不异，如来亦真如不变不异。以一切法即是真如，是故观慢得知。是人从人中终得生人间，以有憍慢习气力故；乃至从彼地狱中终得生人间，以慢习故得知此相。若无慢习，不可得说此从人来，乃至此从地狱中来。外道，此名离慢智慧，彼相要以具巧方便乃能得知；又为般若波罗蜜加持此人，方乃得知。”

尔时，八千诸外道等，闻说此法得无生法忍。彼等得住无生忍已，从坐而起，顶礼佛足，却住一面。彼诸外道却住一面已，异口同音说偈赞曰：

&nbsp;&nbsp;&nbsp;&nbsp;“导师智力所建立，&nbsp;&nbsp;&nbsp;&nbsp;知诸道趣不由他，

&nbsp;&nbsp;&nbsp;&nbsp;知诸众生游诸趣，&nbsp;&nbsp;&nbsp;&nbsp;如见掌中庵罗果。

&nbsp;&nbsp;&nbsp;&nbsp;由诸见趣浊世间，&nbsp;&nbsp;&nbsp;&nbsp;譬如云雾障虚空，

&nbsp;&nbsp;&nbsp;&nbsp;以是群愚常流转，&nbsp;&nbsp;&nbsp;&nbsp;譬如众盲失正路。

&nbsp;&nbsp;&nbsp;&nbsp;世间为常为无常，&nbsp;&nbsp;&nbsp;&nbsp;复言有常亦无常，

&nbsp;&nbsp;&nbsp;&nbsp;又言非常非不常，&nbsp;&nbsp;&nbsp;&nbsp;譬如盲象入城行。

&nbsp;&nbsp;&nbsp;&nbsp;言世有边复无边，&nbsp;&nbsp;&nbsp;&nbsp;复言亦有亦无边，

&nbsp;&nbsp;&nbsp;&nbsp;又言非边非无边，&nbsp;&nbsp;&nbsp;&nbsp;以是流转如笼鸟。

&nbsp;&nbsp;&nbsp;&nbsp;又言即身是神我，&nbsp;&nbsp;&nbsp;&nbsp;又言离身有神我，

&nbsp;&nbsp;&nbsp;&nbsp;妄想分别所缠缚，&nbsp;&nbsp;&nbsp;&nbsp;如鸟被网心生苦。

&nbsp;&nbsp;&nbsp;&nbsp;又言自在天所化，&nbsp;&nbsp;&nbsp;&nbsp;有言非因之所生，

&nbsp;&nbsp;&nbsp;&nbsp;一切众生见取覆，&nbsp;&nbsp;&nbsp;&nbsp;譬如云雾障于月。

&nbsp;&nbsp;&nbsp;&nbsp;由如笼中卵生鸟，&nbsp;&nbsp;&nbsp;&nbsp;于诸孔中常欲出，

&nbsp;&nbsp;&nbsp;&nbsp;见取众生如是痴，&nbsp;&nbsp;&nbsp;&nbsp;于不解脱如笼鸟。

&nbsp;&nbsp;&nbsp;&nbsp;又礼梵王及世主，&nbsp;&nbsp;&nbsp;&nbsp;及礼童子并围纽，

&nbsp;&nbsp;&nbsp;&nbsp;又礼方海毗沙门，&nbsp;&nbsp;&nbsp;&nbsp;如贼被捉求诸神。

&nbsp;&nbsp;&nbsp;&nbsp;犹如贫人遇债主，&nbsp;&nbsp;&nbsp;&nbsp;求与债主立保证，

&nbsp;&nbsp;&nbsp;&nbsp;如是世间著见取，&nbsp;&nbsp;&nbsp;&nbsp;愚痴求天希欲乐。

&nbsp;&nbsp;&nbsp;&nbsp;佛见众生依真实，&nbsp;&nbsp;&nbsp;&nbsp;譬如见手掌五指，

&nbsp;&nbsp;&nbsp;&nbsp;于诸趣中受百苦，&nbsp;&nbsp;&nbsp;&nbsp;譬如群贼入牢狱。

&nbsp;&nbsp;&nbsp;&nbsp;世尊于彼生慈悲，&nbsp;&nbsp;&nbsp;&nbsp;修诸道行知诸趣，

&nbsp;&nbsp;&nbsp;&nbsp;世尊已说出狱法，&nbsp;&nbsp;&nbsp;&nbsp;如王生子放大赦。

&nbsp;&nbsp;&nbsp;&nbsp;愍世不思僧祇劫，&nbsp;&nbsp;&nbsp;&nbsp;修诸苦行得菩提，

&nbsp;&nbsp;&nbsp;&nbsp;见取所坏愚痴辈，&nbsp;&nbsp;&nbsp;&nbsp;佛令彼等得解脱。

&nbsp;&nbsp;&nbsp;&nbsp;以是善逝人师子，&nbsp;&nbsp;&nbsp;&nbsp;于诸法中得自在，

&nbsp;&nbsp;&nbsp;&nbsp;我等见取失正路，&nbsp;&nbsp;&nbsp;&nbsp;佛于见取拔我等。

&nbsp;&nbsp;&nbsp;&nbsp;以是世尊具大力，&nbsp;&nbsp;&nbsp;&nbsp;具足无畏无怨对，

&nbsp;&nbsp;&nbsp;&nbsp;众中大吼如师子，&nbsp;&nbsp;&nbsp;&nbsp;我等亦愿得彼法。

&nbsp;&nbsp;&nbsp;&nbsp;以彼能动于三界，&nbsp;&nbsp;&nbsp;&nbsp;亦以彼法普遍照，

&nbsp;&nbsp;&nbsp;&nbsp;以彼授记诸众生，&nbsp;&nbsp;&nbsp;&nbsp;亦愿我等值遇彼。”

世尊知彼诸外道等得其深信，如作微笑，现瑞光明。尔时，慧命马胜比丘以偈问佛：

&nbsp;&nbsp;&nbsp;&nbsp;“佛愍世间现微笑，&nbsp;&nbsp;&nbsp;&nbsp;以见此等外道众，

&nbsp;&nbsp;&nbsp;&nbsp;唯愿如来说彼因，&nbsp;&nbsp;&nbsp;&nbsp;所现微笑有何义？

&nbsp;&nbsp;&nbsp;&nbsp;善解因者非无因，&nbsp;&nbsp;&nbsp;&nbsp;而现微笑瑞光明，

&nbsp;&nbsp;&nbsp;&nbsp;善哉能现微笑光，&nbsp;&nbsp;&nbsp;&nbsp;大众悉皆瞻仰佛。

&nbsp;&nbsp;&nbsp;&nbsp;世尊大众悉怀疑，&nbsp;&nbsp;&nbsp;&nbsp;以见善逝现笑光，

&nbsp;&nbsp;&nbsp;&nbsp;悉皆犹如观满月，&nbsp;&nbsp;&nbsp;&nbsp;瞻佛愿说微笑因。

&nbsp;&nbsp;&nbsp;&nbsp;谁于今日设胜供？ &nbsp;&nbsp;&nbsp;&nbsp;谁于今日悦慈父？

&nbsp;&nbsp;&nbsp;&nbsp;谁今得住佛功德？ &nbsp;&nbsp;&nbsp;&nbsp;善哉大智愿演说。

&nbsp;&nbsp;&nbsp;&nbsp;大众闻之必欣喜，&nbsp;&nbsp;&nbsp;&nbsp;皆由外道得授记，

&nbsp;&nbsp;&nbsp;&nbsp;唯愿导师普为说，&nbsp;&nbsp;&nbsp;&nbsp;于何乘中如得道？

&nbsp;&nbsp;&nbsp;&nbsp;善哉牟尼除心惑，&nbsp;&nbsp;&nbsp;&nbsp;于其疑者断疑网，

&nbsp;&nbsp;&nbsp;&nbsp;以是大众得欣喜，&nbsp;&nbsp;&nbsp;&nbsp;一向趣佛不退转。”

尔时，世尊以偈答马胜曰：

&nbsp;&nbsp;&nbsp;&nbsp;“善哉马胜巧知时，&nbsp;&nbsp;&nbsp;&nbsp;能问如来降怨者，

&nbsp;&nbsp;&nbsp;&nbsp;怜愍世间作是说，&nbsp;&nbsp;&nbsp;&nbsp;能问导师自然士。

&nbsp;&nbsp;&nbsp;&nbsp;我当说彼现笑事，&nbsp;&nbsp;&nbsp;&nbsp;一心谛听所作因，

&nbsp;&nbsp;&nbsp;&nbsp;汝宜欣喜听我说，&nbsp;&nbsp;&nbsp;&nbsp;今说笑义所为者。

&nbsp;&nbsp;&nbsp;&nbsp;此诸外道皆调伏，&nbsp;&nbsp;&nbsp;&nbsp;舍诸恶见住善见，

&nbsp;&nbsp;&nbsp;&nbsp;睹是世间见取恼，&nbsp;&nbsp;&nbsp;&nbsp;悉起悲心求菩提。

&nbsp;&nbsp;&nbsp;&nbsp;一切见取悉得舍，&nbsp;&nbsp;&nbsp;&nbsp;以知不浊正见故，

&nbsp;&nbsp;&nbsp;&nbsp;从我得闻无碍记，&nbsp;&nbsp;&nbsp;&nbsp;悉皆乐求一切智。

&nbsp;&nbsp;&nbsp;&nbsp;过去佛所得记已，&nbsp;&nbsp;&nbsp;&nbsp;供养大慈两足尊，

&nbsp;&nbsp;&nbsp;&nbsp;具足二亿诸佛所，&nbsp;&nbsp;&nbsp;&nbsp;以求无上菩提故。

&nbsp;&nbsp;&nbsp;&nbsp;佛所行檀亦不少，&nbsp;&nbsp;&nbsp;&nbsp;亦净持戒修禅定，

&nbsp;&nbsp;&nbsp;&nbsp;净修智慧发精进，&nbsp;&nbsp;&nbsp;&nbsp;于诸群生修忍辱。

&nbsp;&nbsp;&nbsp;&nbsp;常修习六波罗蜜，&nbsp;&nbsp;&nbsp;&nbsp;简择智慧求菩提，

&nbsp;&nbsp;&nbsp;&nbsp;马胜请问降怨者，&nbsp;&nbsp;&nbsp;&nbsp;发心乐求佛菩提。

&nbsp;&nbsp;&nbsp;&nbsp;彼诸苦恼由恶党，&nbsp;&nbsp;&nbsp;&nbsp;依止有恶见取中，

&nbsp;&nbsp;&nbsp;&nbsp;彼等今见胜导师，&nbsp;&nbsp;&nbsp;&nbsp;舍诸恶见悉无余。

&nbsp;&nbsp;&nbsp;&nbsp;以得真解如来教，&nbsp;&nbsp;&nbsp;&nbsp;随顺佛法起深信，

&nbsp;&nbsp;&nbsp;&nbsp;彼于当来多亿佛，&nbsp;&nbsp;&nbsp;&nbsp;皆悉供养求菩提。

&nbsp;&nbsp;&nbsp;&nbsp;于其未来星宿劫，&nbsp;&nbsp;&nbsp;&nbsp;皆得作佛同一号，

&nbsp;&nbsp;&nbsp;&nbsp;号曰普闻高名称，&nbsp;&nbsp;&nbsp;&nbsp;彼等大智度世间。

&nbsp;&nbsp;&nbsp;&nbsp;彼佛国土甚清净，&nbsp;&nbsp;&nbsp;&nbsp;种种庄严无与等；

&nbsp;&nbsp;&nbsp;&nbsp;彼离恶见众生辈，&nbsp;&nbsp;&nbsp;&nbsp;纯求菩提贤圣处；

&nbsp;&nbsp;&nbsp;&nbsp;彼国众生离恶趣，&nbsp;&nbsp;&nbsp;&nbsp;是时亦无一切难；

&nbsp;&nbsp;&nbsp;&nbsp;彼等诸佛得寿命，&nbsp;&nbsp;&nbsp;&nbsp;皆悉同寿八万岁。

&nbsp;&nbsp;&nbsp;&nbsp;众生闻彼佛名者，&nbsp;&nbsp;&nbsp;&nbsp;皆悉不退上菩提，

&nbsp;&nbsp;&nbsp;&nbsp;若有众女闻佛名，&nbsp;&nbsp;&nbsp;&nbsp;彼女皆悉得男身。”

&nbsp;&nbsp;&nbsp;&nbsp;如是世尊降怨者，&nbsp;&nbsp;&nbsp;&nbsp;与诸外道所授记，

&nbsp;&nbsp;&nbsp;&nbsp;一切天人闻记彼，&nbsp;&nbsp;&nbsp;&nbsp;无不欣喜生敬信。

## 大宝积经卷第七十三

### 菩萨见实会第十六之十三六界差别品第二十五之一

尔时，净饭王及诸眷属，见阿修罗、迦楼罗、龙及龙女、鸠槃荼、乾闼婆、夜叉、紧那罗、摩睺罗伽、呵罗竭阇天、四天王天、三十三天、夜摩天、兜率陀天、化乐天、他化自在天、梵摩天、光音天、遍净天乃至广果天，见彼供养及闻授记，又闻净居诸天说偈赞佛，复闻外道亦得授记。净饭王作是思惟：“是事希有不可思议！世尊如是善说，一切世间闻已咸皆欣喜。”是时净饭王，以爱恋子故，情意殷勤。

尔时，世尊告父王言：“我所说法，初善、中善、后善，其义深邃，其味亦善，淳净无杂，清白无染，显说梵行法。何者梵行？所谓分别六界法门。王今谛听，善思念之，当为王说。”

王言：“善哉！我今谛听，唯愿说之。”

佛言：“大王，何者为分别六界法门？

“大王，所言六界者即是丈夫，六触入亦是丈夫，十八意识境界亦是丈夫。大王，我所言六界即是丈夫者，我何故如是说？大王，何者是六界？所谓地界、水界、火界、风界、空界、识界。大王，此名六界。所言六界是丈夫者，所谓此也。我言六触入名为丈夫，何故如是说？大王，所言触入何者？谓眼触入见诸色故，如是耳、鼻、舌、身亦如是，意触入为知法故。我言六触入是丈夫者，谓此也。我言十八意识境界是丈夫者，何故如是说？大王，此十八意识境界何者是？谓眼见可意色，以忆想分别而生思觉；见不可意色已，亦忆想分别而生思觉；见舍处色已，亦忆想分别而生思觉。耳、鼻、舌、身亦如是。意知法，可意处法知已，思想分别；不可意处法知已，亦思想分别；舍处法知已，亦思想分别。大王，我言十八意识境界是丈夫者，谓此也。

“大王，地界有二种，有内、有外。大王，何者为内地界？谓自身内所有，彼彼身内所有，得有取坚者强者，所谓发、毛、爪、齿、尘垢、皮、肉、筋骨、髓、脾肾、肝、肚、大肠、小肠、大便、脬膜、脑胲。大王，是等名为身内地界。大王，何者是身外地界？谓身外所有，不得不取坚者强者。大王，是名身外地界。大王，身内地界，生时无所从来，灭时无所去。大王，有时女人自分别‘我是女人’；自分别‘我是女人’已，见外丈夫复生分别‘彼是丈夫’。是女人分别彼是丈夫已，即生欲想；生欲想已，乐欲和合，于彼男子而生染爱。彼男子亦作是分别‘我是男子’；自分别‘我是男子’已，见外女人复生分别‘彼是女人’。此男子作是分别已，于彼女人而生染爱。是男子、女人俱生染爱已，而便和合；以和合故而有歌罗罗。大王，彼丈夫分别及所分别事，二俱不可得。女人、女人性亦不可得，男子、男子性亦不可得；以是不相续而生分别，彼分别亦自性不可得；如分别自性不可得，如是和合、和合性亦不可得；如和合、和合性不可得，如是歌罗罗、歌罗罗性不可得。若自性不可得者，彼云何能生坚强？大王，当知因分别故而生有坚者强者。彼坚强生时，无所从来。大王，有时此身终为冢间死尸。彼死尸坚强想变坏时，不向东方，亦不向南西北方、四维、上、下。大王，如是当知为内身地界。大王，有时世间居处悉皆空虚，复生梵天七宝宫殿。彼宫殿坚强相生时，无所从来。如是他化自在诸天，七宝宫殿坚强生时，无所从来。如是化乐天、兜率陀天、夜摩天、三十三天、四天王天，所有七宝宫殿坚相生时，无所从来。铁围山、大铁围山，坚固牢实同一金刚坚强生时，无所从来。如是须弥山、尼民达山、育干达山、伊沙达山、佉提罗迦山、鞞达略山、毗那多迦山、阿叶波竭那山、铁围山、大铁围山、苏达舍那山、摩诃苏达舍那山、优常伽罗山、雪山香山、诸余黑山，及三千大千世界若成时，彼一切坚强生时，无所从来。此大地厚一百六十万由旬，生已而住。大王，彼坚强生时，无所从来。大王，又时此世界坏，是世界欲坏时，此大地或为火所烧，或为水所漂，或为风所吹，悉皆散灭。彼地为火烧时，乃至烟灰都无所见。大王，譬如酥油，为火所烧无有遗余。大王，如是此三千大千世界烧已灰烬不现，后为水所漂时，亦无遗余可见。大王，譬如以盐投水，消灭无余。大王，如是，如是，三千大千世界，为水漂已亦无遗余。大王，如是三千大千世界，风吹坏时无有遗余。大王，譬如毗岚猛风吹诸飞鸟，彼鸟散灭无有遗余。大王，如是，如是，此三千大千世界，为毗岚猛风之所吹坏，一切散灭无有遗余。大王，彼地界成时，无所从来；坏时，无所去。大王，如是，如是，内身地界生时，亦无所从来；灭时，亦无所去。大王，彼地界生时亦空，住时亦空，生、住二时体性俱空。

“大王，彼水界亦有二种，有内、有外。大王，是内身水界，谓自身内所有，及余彼彼身内所得所摄，若水、若水性、若水体，若润、若润性、若润体，所谓此身中泪、污、洟、唾、脓血、疮污、肪膏、髓、乳、痰、小便。大王，如是等物，名身内水界。大王，何者是身外水界？身所不得不摄者，水及水性、水体，润及润性、润体。大王，此名身外水界。大王，彼身内水界生时，无所从来；灭时，无所去。大王，谓如见所爱人眼中流泪，苦恼所逼亦复流泪，闻法敬信亦复流泪，若遇风寒亦复流泪，眼赤痛时亦复流泪。大王，彼泪出时，无所从来；灭时，无所去。大王，又时身内水界增长，增长已益彼水界，能灭身内火界；彼火界灭时，去无所至。大王，彼身内外界生时，亦无所从来；灭时，亦无所去。大王，彼身内外界生时亦空，灭时亦空，其水界性自是空。大王，有时彼内火界增盛，增盛已能竭身内水界；彼水界烧竭之时，去无所至。大王，彼身内水界生时，无所从来；灭时，亦无所去。大王，彼身内水界生时亦空，灭时亦空，体性自空。大王，又时此世界坏。大王，此世界欲坏时，于虚空中，兴三十二重云而住；遍兴三十二重云住已，遍覆三千大千世界；遍覆三千大千世界已，经五中劫，天降大雨流注不绝，如象王尿；其后复经五中劫，降粗大雨，当于尔时，其水积满上至梵天。大王，彼大水界初生之时，无所从来。大王，又时此世界居处坏时，此世界中第二日出；二日出时，小河泉源悉皆枯尽。大王，又时此世界第三日出；第三日出时，大池江河悉皆枯竭。大王，又时此世界第四日出；第四日出时，四大河本源亦悉枯尽。大王，世界又时第五日出；第五日出已，大海中水一由旬、二由旬、三由旬，四五乃至十由旬悉皆枯尽；二十、三十、四十、五十由旬海水枯尽；一百由旬、二百由旬、三百乃至千由旬亦皆枯尽；二千、三千、四千乃至一万由旬悉亦枯尽；二万、三万乃至四万四千由旬，大海水尽皆枯涸。大王，又时大海之中余残之水，四万由旬余残水在；三万、二万、一万由旬余残水在，后复渐尽；九千、八千乃至一千由旬，九百、八百乃至一百由旬，余残水在；九十由旬、八十、七十、六十、五十、四十、三十、二十，乃至十由旬、九由旬、八由旬，乃至一由旬，余残水在；五里下至十多罗树，九多罗乃至一多罗，十人乃至一人，余残水在；于一人身齐咽，至腋、至脐、至腰、至跨、至[跳-兆+尃]、至踝，余残水在，乃至牛迹水在。大王，当尔之时，大海之中唯有少湿相，如粗雨时乍湿乍干。大王，譬如粗雨渧渧，如有湿未周匝，大海之水亦复如是。大王，又时大海之中所有湿处，唯润一指面。大王，彼水界渐灭之时，去无所至，亦不诣于东西南北、四维、上、下。大王，彼水界生时亦空，住时亦空，灭时亦空。如是，大王，彼水界性不可得，唯有但用，然彼但用非男非女。

“大王，火界亦二种，一内、二外。大王，何者是内火界？大王，身内所有，及他身内所有所取，火、火体、火相，热体、热相，所谓能消饮食者，身中所有温暖蒸热入于热数者。大王，此名身内火界。大王，何者为身外火界？身外所有不取不受者，所谓火、火体、火相，温暖蒸热。大王，此名身外火界。大王，又时迦罗罗胞胎中，身内火界增盛，水界渐微，是故迦罗罗渐稠渐坚。大王，譬如铁器煎煮饧餔，以火力故渐渐稠强。大王，如是，如是，以火力故，迦罗罗渐稠渐坚；迦罗罗渐稠渐坚故，名遏浮陀；遏浮陀以火力成故，名为卑尸迦；卑尸迦以火力成故，名为坚固；坚固为火成故，生于五支。如是，如是，大王，彼水界为火界成熟。如是，如是，彼水界渐稠渐坚故，成于肉团。大王，彼火界生时，无所从来，而能烧灭于彼水界。大王，又时当有病人，身内火界悉皆灭尽；彼病人身内火界既灭尽已，所食之物不复消化；其彼病人不能消故，于后不复更能进食；不能食故，身内火界悉皆灭尽；以彼人不能进食，身内火灭故，必当命终。大王，火界灭时，不至东方、南西北方、四维、上、下。大王，彼火界生时亦空，灭时亦空，而彼火界从本已来，体性自空。大王，有时世界坏。世界坏时，身外火界增盛洞一，洞一已遍烧三千大千世界。大王，彼身外火界生时，无所从来。大王，又时彼大火聚，遍烧三千大千世界已，还复灭尽。大王，彼火灭时，不至东方、南西北方、四维、上、下。大王，彼身外火界生时亦空，灭时亦空。彼大火界体性自空，非有不可得，唯是但用，然彼但用非男非女。

“大王，风界亦二种，一内、二外。大王，何者是身内风界？自己身内及他身内所有风界，所受所取，风、风体、风名，速疾、不速疾体、速疾名，所谓住身四支者是风，住胃者是风，行五体者是风，行诸子支者亦皆是风，遍行大小支者亦是风，出入息者亦是风；略而言之，遍身行悉皆是风。大王，此名身内风界。大王，又时身内风界增盛集合。彼增盛集合时，能枯燥水界，亦能损减火界。于时枯燥水界，损减火界已，令人身无润泽，亦无温暖，心腹鼓胀，四支掘强，诸脉洪满，筋节拘急，彼人尔时受大苦恼，或复命终。大王，彼身内风界生时，无所从来。大王，又时彼病人遇值良医，医观彼病人已，应病处药，随病与药故，风病除愈。大王，彼风界灭时，亦无所去。大王，彼身内风界生时亦空，灭时亦空，身内风界体性自空。大王，何者是身外风界？身外所有，身所不取不受者，风、风体、风名，速疾、速疾体、速疾名。大王，此是外风界。大王，又时彼外风界增盛，增盛故风界集合，集合时落叶折枝条，折树拔根，崩摧山峰，倒坏大山，破析分段，渐次散坏乃至微尘；而此三千大千世界，为风所吹周回旋转。大王，譬如陶师以杖转轮，三千大千世界为风所转，亦复如是。如少麦麨为风所吹，碎末为尘，难可得见。如是，大王，此三千大千世界，为风所吹破析作末已，成于微尘，成微尘已亦不可见。大王，譬如大猛风轮起，以一把土随风散之，乃至微尘亦不可见。如是，大王，此三千大千世界，为风所吹分析作末，分析作末已，乃至无一余残微尘可见。大王，彼外风界生时，无所从来。大王，又时夏初，彼外风界皆悉隐灭，隐灭故暑热无风，于草木上无露；以无露故，一切草木无有湿润。大王，彼外风界灭时，亦无所去。大王，彼风界生时亦空，灭时亦空，彼风界体性自空。大王，彼内风界及外风界，二俱皆空，体性自离，相亦自离，性亦不可得，灭相亦离。何以故？彼风界非作无作者故。

“大王，何者是虚空界？虚空界亦二种，有内、有外。大王，何者是内虚空界？若自身内、若他身内，所受所取，所谓虚空、虚空体、虚空名。此身内所生，入于阴数，亦入入数，亦入界数，所有空孔窍。大王，此名身内虚空界。大王，何者外虚空界？外所有非色者，乃至无有如毛等虚空处，名为虚空。大王，此名外虚空界。大王，又时由业因缘故生诸入，彼入等生已围绕空界，是时得名入内虚空界数。大王，如是一一法中推求，无一眼入可得，唯有但用。大王，何以故空？地界清净故，如地界清净空故，如是水、火、风界清净故空，彼无所从来。大王，又时一切诸色悉皆坏灭以为虚空。何以故？虚空界无尽故。大王，唯内虚空界安住不动。大王，譬如无为涅槃界安住不动，当知如是虚空界遍一切处。大王，譬如有人，于空泽旷野掘作泉池陂井。大王，于意云何？彼诸虚空，从何而来？”

王言：“世尊，无所从来。”

佛言：“大王，若使彼人还以土填。大王，于意云何？彼虚空界去何所至？”

王言：“无所去也。何以故？世尊，彼虚空界无来无去。何以故？彼虚空界非男女故。”

佛言：“大王，外虚空界亦复不动，性无变易，虚空界空非是有法。何以故？虚空界非男非女故。

“大王，何者是识界？如眼为主攀缘于色，对色知故眼识生，或能知青黄赤白杂色，亦知长短粗细，如是一切所有色等物眼识所能睹者，名为眼识界。如是若知声、若知香、若知味、若知触、若知法，或知六根所缘所知，是名意识界。大王，又此识界不依诸根，亦不依界。何以故？大王，非地净色为眼入，非水火风净为眼入。何以故？非地界清净，及诸余法，以为眼入及具眼入者；如是乃至非水火风界清净色及诸余法，以为眼入具眼入者。何以故？诸法无知故，无了别故，无堪能故，非初、非中、非后故，非内、非外、亦非中间。大王，如此识界了前事已，即便谢灭不复更生，彼识生时无所从来，及其灭时亦无所至。

“大王，何谓为眼入？谓四大所成清净色。若使诸法体性自空，何者是清？何者是浊？于诸法中无有净秽，云何于中而见净秽？如是，大王，是故当知，眼入之体性毕竟空寂，前际、后际皆不可得。何以故？未来未至故不可得，过去已灭故不可得，未来未来事不可得。彼眼处亦不可得自性离故。若体性不可得者，亦无男女性可得；既无男女性，何有我我所？大王，若有我我所者，是魔境界；无我我所者，是名诸佛如来境界。何以故？一切诸法离我我所故。大王，如实了知眼入空、眼入自性空。何以故？此眼入相不可得，是故此眼入体性空寂，此空离于眼入相，是名无相；于相无求，故名无愿。大王，是名于眼入中三空解脱门现在前。

“大王，何者是耳入界乃至身入？大王，此一切法对三解脱门现前决定，趣法界究竟遍虚空不可名、不可说、不可用、不可示，无有诤论，无有语言，不可测量。大王，以眼对色者名为颠倒，如是略说耳声、鼻香、舌味、身触、意法，是故诸法说名意境界。大王，眼入对色者往瞩取著，此眼三种碍：照瞩顺境生于爱想，若睹违境生于恚想，瞩中容境生于舍想。如是诸余耳、鼻、舌、身皆亦如是，其意瞩法亦复如是：若缘顺境生于爱心，缘于违境则生瞋恚，于中容境生愚惑心。如是境界是意所行意遍行，故名意境界。大王，彼意行于顺色生于贪欲，行于违色则起恚怒，行中容色起于无明。如是声、香、味、触、意所缘法，亦行三事起贪瞋痴，谓：意缘顺境，意法生于贪欲；意缘违境，意法生于瞋恚，意缘中容境，意法生于无明，起于愚痴。

“大王，应当如是知，于诸根犹如幻化，知彼境界其犹如梦。大王，如人梦中与诸婇女及众人等共相娱乐，是人觉已，忆念梦中众人婇女。大王，于意云何？梦中所见是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中所见众人婇女毕竟是无，亦不可得，何况共相娱乐？是人但自疲劳，都无有实。”

佛言：“大王，如是愚痴无闻凡夫，见可意色，眼见色已心生执著，生执著已起于爱重，起爱重已生染著心，生染著已作染著业，所谓身三、口四、意三种业。造彼业已，即便谢灭；是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，生分识生，生分相续心种类不绝。大王，无有一法从于此世至于他世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受受体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无于相则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，犹如梦中与冤共斗，是人觉已，忆念梦中而共冤斗。于意云何？梦中所见是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中毕竟无冤，何况斗战？是人徒自疲劳，都无有实。”

佛言：“大王，如是愚痴无闻凡夫，眼见不爱之色，心不喜乐，于不喜乐而生执著，生执著已便生瞋恚，生瞋恚已，其心浊乱造作瞋业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生恐怖，自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗处，或生天人中。前识既灭，生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受受体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离诸相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，犹如有人于其梦中，为鬼所娆心生恐怖，是人觉已，忆念梦中所梦之鬼。于意云何？梦中所见是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中所见毕竟无鬼，何况怖也？是人但自疲劳，都无有实。”

佛言：“大王，如是愚痴无闻凡夫，眼睹色已，于舍处色妄生执著，生执著已作执著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至命根欲尽，临死之时最后识灭，见先所作心想中现。大王，是人见已心生怖惧，自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗处，或生天人中。前识既灭，生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受受体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

## 大宝积经卷第七十四

### 菩萨见实会第十六之十四六界差别品第二十五之二

“大王，如人梦中见于国中，第一端正最胜女人，于彼女边，得闻微妙可爱音乐。彼人闻已，以彼乐音而自娱乐，受五欲乐。是人觉已，忆念梦中可爱音乐。于意云何？梦中所见是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中所见最胜女人，可爱音乐毕竟是无，况五欲乐？是人但自疲劳，都无有实。”

佛言：“大王，如是愚痴无闻凡夫，见最胜女人及以音乐，称可其意心生执著，生执著已起于爱乐，既爱乐已生染著心，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忙怖，自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗处，或生天人中。前识既灭，生分识生，生分相续心种类不绝。大王，无有一法从于此世至于他世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受受体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，是无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，耳闻恶声生于恶心。大王，如人梦中亲爱别离，生大苦恼悲号啼哭，或离父母、妻子、所爱眷属。是人觉已，忆念梦中亲爱别离悲哭等事。于意云何？梦中所见是实有不？”

王言：“不也。”

佛言：“大王，于意云何？是人所梦执谓为实，是为智不？”

王言：“不也，世尊。何以故？梦中所见亲爱别离毕竟是无，何况悲泣？是人徒自疲劳，都无有实。”

佛言：“大王，如是愚痴无闻凡夫，见闻恶声而生执著，生执著已起不爱心，以不爱故生于瞋心，生瞋心故造作瞋业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忧怖，自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受受体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，耳闻舍声起于舍相。大王，如人梦中闻不了句义声。是人觉已，忆念梦中所闻之声。于意云何？梦中闻声是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中毕竟无有音声可得，何况当有了义及不了义句？是人空自疲劳，都无有实。”

佛言：“大王，如是愚痴无闻凡夫，闻于舍声而生执著，生执著已而生迷惑，生迷惑已造作痴业，所谓身三、口四、意三种业。造作业已便即谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。是人见已心生执著，自分业尽，异业现前。大王，如似梦觉念彼梦中不了句义之声。大王，如是最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切诸法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中，以栴檀香，或多摩罗叶香，及诸种种余香用涂己身。是人觉已，忆念梦中栴檀之香，及多摩罗叶香，并余香等。于意云何？如梦中所见是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中毕竟无有诸香，况涂其身？是人徒自疲劳，都无有实。”

佛言：“大王，如是愚痴无闻凡夫，触闻妙香便生爱著，生爱著已复更深乐，生深乐已起染著心，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，如似梦觉忆念梦中所闻诸香。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切诸法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中，梦见死蛇、死狗、死人等尸系著于颈。是人觉已，忆念梦中所见死蛇、死狗、死人之尸，心生怖畏。大王，于意云何？如是梦中，或以一尸系著于颈，是真实不？”

王言：“不也，世尊。”

佛言：“是人执于梦中所见之尸，宁为智不？”

王言：“不也，世尊。何以故？梦中毕竟无有死蛇、死狗、死人之尸，况将系颈？是人徒自疲劳，都无有实。”

佛言：“大王，如是无闻愚痴凡夫，既见臭恶而生执著，生执著已起不爱心，以不爱故生于瞋心，生瞋心故造作瞋业，所谓身三、口四、意三种业。造彼业已便即谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生厌恶，自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名为死数，若初识生名为生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中梦鼻根坏。是人觉已，忆念梦中所坏鼻根。于意云何？梦中所见是实有不？”

王言：“不也。”

“大王，于意云何？是人所梦执谓为实，是为智不？”

王言：“不也，世尊。何以故？梦中毕竟无有鼻根，况复坏也？是人徒自疲劳，都无有实。”

佛言：“大王，如是愚痴无闻凡夫，见鼻根坏便生执著，生执著已起于恐惧，既恐惧已生染著心，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忙怖，自分业尽，异业现前。大王，如似梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王，当知一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，识根如幻，境界如梦，一切譬喻当如是知。

“大王，如人梦中自身饥渴，得百味馔恣意而食。是人觉已，忆念梦中百味饮食。于意云何？是人所梦是真食不？”

王言：“不也。”

佛言：“大王，于意云何？是人所梦执谓为实，是为智不？”

王言：“不也，世尊。何以故？梦中毕竟无有饮食，况复食也？是人徒自疲劳，都无有实。”

佛言：“大王，如是愚痴无闻凡夫，见百种食已心生执著，生执著已起贪乐心，既贪乐已心生染著，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生贪乐，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中为饥所逼，遇得苦瓠并拘奢得子，及纴婆子等而便食之。是人觉已，念于梦中所食苦瓠子等。于意云何？是人所梦是真食苦瓠以不？”

王言：“不也。”

“大王，于意云何？是人所梦执谓为实便生瞋恚，是为智不？”

王言：“不也，世尊。何以故？梦中毕竟无有苦瓠及拘奢得子等，况复食也？是人徒自疲劳，都无有实。”

佛言：“大王，如是愚痴无闻凡夫，梦为饥所逼心生执著，生执著已作执著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生妄想，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中梦舌根坏。是人觉已，忆念梦中舌根毁败。于意云何？是人所梦是真坏不？”

王言：“不也。”

“大王，于意云何？是人所梦执谓实坏，是为智不？”

王言：“不也，世尊。何以故？梦中毕竟无有舌根，况复坏也？是人徒自疲劳，都无有实。”

佛言：“大王，如是愚痴无闻凡夫，见舌根坏心生执著，生执著已生不爱心，生不爱已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生怖惧，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于此世至于他世而有生灭，见所作业及受异报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，犹如梦中，自睹国中最胜之女共相抱持。是人觉已，忆念梦中所得细触。于意云何？是人所梦是真实不？”

王言：“不也。”

“大王，于意云何？是人所梦执谓真实，是为智不？”

王言：“不也，世尊。何以故？梦中毕竟无有此女，况受细触？是人徒自疲劳，都无有实。”

佛言：“大王，如是愚痴无闻凡夫见可意色，眼见色已心生执著，生执著已起于爱欲，起爱欲已生染著心，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生爱喜，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于此世至于他世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

## 大宝积经卷第七十五

### 菩萨见实会第十六之十五六界差别品第二十五之三

“大王，如人梦中，自持热铜鍱缠被其身。是人觉已，忆念梦中所被铜叶。于意云何？是人所梦是真实不？”

王言：“不也。”

“大王，于意云何？是人所梦执谓真实，是为智不？”

王言：“不也，世尊。何以故？梦中毕竟无有铜叶，况以衣身？是人徒自疲劳，都无有实。”

佛言：“大王，如是愚痴无闻凡夫，见恐惧事心生执著，生执著已起于怖畏，起怖畏已作怖畏业，谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忙惧，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天中，或生人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者。亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中，见身根坏不觉诸触。是人觉已，忆念梦中败坏之相。于意云何？是人所梦是真实不？”

王言：“不也。”

“大王，于意云何？是人所梦执谓为实，是为智不？”

王言：“不也。世尊，何以故？梦中毕竟无有身根，况败坏也？是人徒自疲劳，都无有实。”

佛言：“大王，如是愚痴无闻凡夫，自见身根败坏心生执著，生执著已起恐怖心，起恐怖心已作恐怖业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生怖惧，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天中，或生人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，无有受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中，梦见幻师幻作五欲，自见己身与彼围绕共相娱乐。是人觉已不见五欲，便忆梦中五欲之乐。于意云何？是人所梦是真实不？”

王言：“不也。”

“大王，于意云何？是人所梦执谓真实，是为智不？”

王言：“不也，世尊。何以故？梦中毕竟无有幻师，况复幻作五欲递相娱乐？是人徒自疲劳，都无有实。”

佛言：“大王，如是愚痴无闻凡夫，见是幻师幻作五欲，心生执著，生执著已起于爱重，起爱重已生染著心，生染著已作染著业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生爱著，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆悉不坏，无有作业者，无有受报者；但随世俗故有，非第一义。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中梦见大水漂荡，己身、妻子、眷属既见漂已，心生无量种种忧恼。是人觉已，忆念梦中为水所漂忧苦之事。于意云何？是人所梦是真实不？”

王言：“不也。”

佛言：“大王，是人所梦执谓真实，是为智不？”

王言：“不也，世尊。何以故？梦中毕竟无有大水，况复漂荡生大忧恼？是人徒自疲劳，都无有实。”

佛言：“大王，如是愚痴无闻凡夫，见水漂荡心生执著，生执著已其心不喜，心不喜故作不喜业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生忙怖，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天中、人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；初识生时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗故有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。

“大王，如人梦中，自见己身饮酒惛醉无所觉知，不识罪福、善恶、尊卑、优劣。是人觉已，忆念梦中饮酒迷乱。于意云何？是人所梦是真实不？”

王言：“不也。”

“大王，于意云何？是人所梦执谓真实，是为智不？”

王言：“不也，世尊。何以故？梦中竟无有酒，况饮惛乱，不识尊卑、善恶、优劣？是人徒自疲劳，都无有实。”

佛言：“大王，如是愚痴无闻凡夫，梦见饮酒惛醉心生执著，生执著已起染爱心，起染爱心已作染爱业，所谓身三、口四、意三种业。造彼业已即便谢灭，是业灭已，不依东方而住，亦复不依南西北方、四维、上、下而住。如是之业乃至临死之时，最后识灭，见先所作心想中现。大王，是人见已心生爱著，自分业尽，异业现前。大王，如彼梦觉念梦中事。如是，大王，最后识为主，彼业因缘故，以此二缘，生分之中识心初起，或生地狱，或生畜生，或生阎魔罗界，或生阿修罗，或生天中、人中。前识既灭，受生分识生，生分相续心种类不绝。大王，无有一法从于今世至于后世而有生灭，见所作业及受果报皆不失坏，无有作业者，亦无受报者。大王，彼后识灭时名入死数，若初识生名入生数。大王，彼后识起时无所从来，及其灭时亦无所至；其缘生时亦无所从来，灭时亦无所至；其业生时亦无所从来，灭时亦无所至；死时亦无所从来，灭时亦无所至；其生亦无所从来，灭时亦无所至。何以故？自性离故。彼后识后识体性空，缘缘体性空，业业体性空，死死体性空，初识初识体性空，受生受生体性空，世间世间体性空，涅槃涅槃体性空，起起体性空，坏坏体性空。大王，如是作业果报皆不失坏，无有作业者，无有受报者；但随世俗有，非第一义也。大王当知，一切诸法皆悉空寂。一切诸法空者，是空解脱门；空无空相，名无相解脱门；若无相者则无愿求，名无愿解脱门。如是，大王，一切法皆具三解脱门，与空共行涅槃先道，远离于相，远离愿求，究竟涅槃界，决定如法界，周遍虚空际。大王当知，诸根如幻，境界如梦，一切譬喻当如是知。”

### 四转轮王品第二十六之一

尔时，佛告净饭王言：“大王，如上所说之法，系心精勤，当自观察修行，勿随于他。此法乃是过去、未来、现在诸佛菩提，能超一切世间自在，能除一切渴爱，降伏我慢，灭除罪过，一切诸法而得平等。彼非凡夫地，一切声闻所不能到，一切辟支佛非其境界，一切菩萨之所修行，一切诸佛之所证得。大王，于此法中应当安意，应作是念：‘我当云何于天人中得为眼目，得为灯明，得为大炬，得为船筏善知水路，得为导师，得为商主，得为导首？我当云何得自度已复能度他，自既解脱令他解脱，自得安隐令他安隐，自证涅槃令他涅槃？’大王当知，不应观过去世际所经豪富自在。大王，诸根如幻无满足时，亦无能满者；境界如梦，于色声香味触无有厌足。

“大王，过去之世有转轮王，名无边称大王。彼无边称王，具足无量众宝辇舆、军众象马，无碍轮宝七宝具足，所有军乘无能坏者；于先佛所植诸善根，意力成就随念即办。大王，彼无量称王，有所忆念无不随意。何以故？具足成就善根力故。大王，尔时无量称王作如是念：‘我今自试福德之力。’时无量称王即作是念：‘以我威力，令此四天下所有树木，常有华果用之无尽。’大王，彼无量称王作是念已，于四天下所有树林，华果繁茂用无穷尽。大王，无量称王复作是念：‘令四天下所有人民，诸所欲愿随意无违。’大王，彼无量称王作是念已，四天下中一切人民，一切所愿悉得充满。大王，无量称王复作是念：‘我当更试善根之力。若我有福，令四天下降注香水。’作是念已，于四天下寻降香雨。大王，尔时无量称王复作是念：‘我今当更自试福力。’大王，时无量称王即作是念：‘若我福力，令四天下普雨妙华。’作是念时，于四天下寻雨妙华。大王，尔时无量称王复作是念：‘我今当更自试福力。若我有福，令四天下普雨妙衣。’作是念已，于四天下，寻雨天上劫贝树衣。大王，彼无量称王复作是念：‘我今自试福力。若我有福，令四天下普雨银雨。’作是念已，于四天下寻降银雨。大王，彼无量称王复作是念：‘我今当更自试福力。’复作是念：‘若我有福，令四天下普雨金雨。’作是念已，于四天下寻雨金雨。何以故？无量称王所愿从意，皆由过去于一切众生修共业善。

“大王，尔时此阎浮提地，纵广正等一万八千由旬；当尔之时，此阎浮提有六十千万诸大城郭。大王，尔时于此阎浮提中，置立隍城名宝庄严。其城纵广十二由旬，四面平正妙巧所成，街巷庄严界分分明。于其城外有多罗树七重行列，其多罗树四宝合成，所谓金、银、琉璃、玻瓈，庄饰端严甚可爱乐。其金树者，根茎枝条悉皆是金，其叶华果悉是白银。其银树者，根茎枝条悉皆是银，其叶华果皆是黄金。毗琉璃树，根茎枝条悉是琉璃，其叶华果皆是玻瓈。其玻瓈树，根茎枝条悉是玻瓈，其叶华果皆毗琉璃。大王，尔时彼宝庄严城周匝七重悬宝铃网，种种庄严微妙第一，复以种种众宝罗网弥覆其上。于其城外有七重宝堑，彼一一堑深半由旬，广一由旬。其七重堑底岸平正，八功德水清净盈满，众鸟易饮。复有诸华，所谓优钵罗华、拘物头华、波头摩华、分陀利华，弥满其中，底布金沙。其堑四边周匝阶道四宝庄严，所谓金、银、琉璃、玻瓈，种种微妙甚可爱乐。彼诸阶道四宝合成，黄金为阶，白银为蹬，白银为阶，黄金为蹬，琉璃、玻瓈间错上下，交互庄饰周匝栏楯，七宝所成端严无比。一一阶道有七重宝门，种种庄严微妙最上。一一阶道于其两边金芭蕉树，其堑四边周匝阶道，于其两头一一皆有七宝妙座。彼诸所有种种庄严，皆悉是彼无量称王福德所致。其宝庄严城外周匝而有八万园林，无量称王作此园林不起爱著我所之心，悉施众生共同受乐。是一一园有八大池，一一大池纵广半由旬。于其池中有种种华，优钵罗华、波头摩华、拘物头华、分陀利华，如是众华弥覆其上。一一池边有八阶道，一一阶道四宝所成端严殊妙。其阶道头建七宝幢门，所谓金、银、琉璃及玛瑙等。其阶两边阎浮檀金，为芭蕉树庄饰严丽。八功德水弥满池中，众鸟堪饮。其池四边植诸妙华，所谓阿提目多伽华、薝葡华、阿输伽华、拘罗婆华、波吒梨华、迦腻迦罗华、婆拘罗华、婆利师迦华、末利迦华、苏摩那华、摩楼多华、池[少/免]师迦华，如是等陆地生华。无量称王为令诸人受适乐故，种植如是种种妙华，是诸人民游戏其中欢娱受乐。大王，彼宝庄严城所有宝铃罗网宝多罗树，微风吹动出和雅音；譬如有人善作五种微妙音乐，其声和雅甚可爱乐。彼无量称王，所有宫城铃网宝树园林乐具，所出妙音甚可爱乐，亦复如是。大王，尔时宝庄严王城中所有人民，以彼妙音娱乐受乐。时彼宝庄严城丰乐安隐，人民充满豪富自在，处处皆有优钵罗华、波头摩华、拘物头华、分陀利华。

“大王，彼无量称王，又于异时复作是念：‘我今当往西瞿陀尼。’作是念已，王及四兵俱升虚空，往瞿陀尼。王既至彼，彼诸小王皆来奉迎，各以国土奉献。大王，时无量称王于彼止住，百千万岁于彼王领。大王，彼无量称王复作是念：‘我今当往东弗婆提。’作是念已，即与四兵俱升虚空，往弗婆提。王既至彼，彼土小王亦皆奉迎，复以国土奉上。大王，无量称王于彼止住，百千万岁于彼王领。大王，彼无量称王，复于异时作是思惟：‘我当往彼北郁单越。’作是念已，即与四兵上升虚空，诣郁单越。王既至彼，彼诸人民欢喜归化。王于彼住多百千岁，王领受乐教已眷属。

“大王，彼无量称王，于彼久时复作是念：‘我曾闻有三十三天住须弥顶，我今宜往忉利天上。’作是念已即乘龙象，复与四兵飞升虚空，上须弥山。大王，尔时无量称王，即问御臣：‘汝见须弥及以大海并四天下，其事云何？’御臣答王：‘我见须弥及大海水、四天下等，悉皆旋转。犹如陶师以杖转轮；我见须弥及四天下，悉皆旋转亦复如是。’王告御臣：‘此龙象王大行未止。’大王，尔时无量称王，复更前进，问御臣言：‘汝见须弥大海及四天下，复更云何？’御臣答言：‘我见须弥及大海水、四天下等悉皆振动。’王答臣言：‘今将欲到须弥山顶，此龙象王小行犹未止。’大王，彼无量称王，复更前行，问御臣言：‘汝见须弥及大海水并四天下相复云何？’御臣答王：‘我见须弥及大海水、四天下等不动不转。’王告臣言：‘此龙象王，今已到彼须弥山顶。’大王，尔时无量称王及与四兵，寻即到彼须弥山顶。大王，尔时帝释遥见无量称王，欢喜来迎而作是言：‘善来！大王。’即分半座命王令坐，王即就坐。在彼天上经无量岁，与彼天主分半而治。大王，尔时无量称王，复于久时作如是念：‘我今宁可退彼天主，即住其中独为天王。’作是念已，无量称王及以四兵，从彼三十三天即便退落，还阎浮提宝庄严城，堕七宝园中。

“尔时，宝庄严城中人民，出于城外至宝箧园中，见无量称王及诸四兵，从天而堕在彼园中。众人见已速疾入城，告城中人，作如是言：‘今有天子并及四兵，从天而来在宝箧园中。’尔时，宝庄严城中，复有一王名曰作爱，秉执国事。彼作爱王，闻有天子并及四兵，从天而堕在宝箧园，闻已速疾严敕四兵驾御善乘，与诸城人从宝庄严城出诣宝箧园。王及城人见无量称王，怪未曾有。尔时，作爱王寻敕速办种种香华、末香、涂香，疾至无量称王所，偏袒右肩，右膝著地，合掌长跪，向无量称王而作是言：‘汝为是谁？’王即答言：‘汝于昔来，颇曾闻本无量称王以不？’时作爱王及诸臣民皆云：‘我昔曾从先旧人闻：本有大王名无量称，王四天下，与其四兵升忉利天。’无量称王即答之言：‘如汝所闻，无量称王即我身是。’尔时，无量称王初从天下，闻彼人间饮食精气，心不爱乐，不能堪忍，身体沉惛。犹如醍醐投热沙中，寻即沉没不得暂停；无量称王于阎浮提饮食诸味不生爱乐，身心沉没亦复如是。尔时，作爱王见无量称王不堪人中香气饮食，身心顿弊不能止住，便作是语：‘无量称王有何善言？我于来世何所传说？’大王，时无量称王告作爱王言：‘汝今当知，无量称王从昔已来，王四天下威德自在，有所须念无不随意，树林华果及随意果，能除一切众生苦恼，随诸众生所须之具皆令如意。我复又能降天香，雨天衣天华，雨银雨金，王四天下豪富自在，升忉利天，帝释分坐共治天事；贪无厌故于天退没，下阎浮提遂便终没。’时无量称王告作爱王言：‘如上众事，汝于未来当如是说：无量称王豪富自在，贪求无厌自取命终。’作是语已即便命终。”

佛言：“大王当知，勿作异观，莫生犹豫疑惑之心。尔时，无量称王，岂异人乎？我身是也。大王，是故当知，诸根如幻，境界如梦。大王，如是应当系心正观，勿信于他。”

尔时，世尊即说偈言：

&nbsp;&nbsp;&nbsp;&nbsp;“常乐法自在，&nbsp;&nbsp;&nbsp;&nbsp;数数策其心，

&nbsp;&nbsp;&nbsp;&nbsp;贪欲自在中，&nbsp;&nbsp;&nbsp;&nbsp;智心应远离。

&nbsp;&nbsp;&nbsp;&nbsp;离欲自在已，&nbsp;&nbsp;&nbsp;&nbsp;住法自在中，

&nbsp;&nbsp;&nbsp;&nbsp;若能降伏心，&nbsp;&nbsp;&nbsp;&nbsp;则能伏烦恼。

&nbsp;&nbsp;&nbsp;&nbsp;若能降烦恼，&nbsp;&nbsp;&nbsp;&nbsp;即得离业道，

&nbsp;&nbsp;&nbsp;&nbsp;若离业道已，&nbsp;&nbsp;&nbsp;&nbsp;即为世间塔。

&nbsp;&nbsp;&nbsp;&nbsp;不为欲秽染，&nbsp;&nbsp;&nbsp;&nbsp;显示烦恼过，

&nbsp;&nbsp;&nbsp;&nbsp;念饶益众生，&nbsp;&nbsp;&nbsp;&nbsp;故号为支提。

&nbsp;&nbsp;&nbsp;&nbsp;闻贪欲过已，&nbsp;&nbsp;&nbsp;&nbsp;便能离贪欲，

&nbsp;&nbsp;&nbsp;&nbsp;一切智净心，&nbsp;&nbsp;&nbsp;&nbsp;故号为支提。

&nbsp;&nbsp;&nbsp;&nbsp;最胜大丈夫，&nbsp;&nbsp;&nbsp;&nbsp;念灭众生恶，

&nbsp;&nbsp;&nbsp;&nbsp;解脱彼瞋恚，&nbsp;&nbsp;&nbsp;&nbsp;故号为支提。

&nbsp;&nbsp;&nbsp;&nbsp;最胜大丈夫，&nbsp;&nbsp;&nbsp;&nbsp;念灭众生痴，

&nbsp;&nbsp;&nbsp;&nbsp;脱彼愚痴心，&nbsp;&nbsp;&nbsp;&nbsp;故号为支提。

&nbsp;&nbsp;&nbsp;&nbsp;调御天人师，&nbsp;&nbsp;&nbsp;&nbsp;念灭众生慢，

&nbsp;&nbsp;&nbsp;&nbsp;净彼众生心，&nbsp;&nbsp;&nbsp;&nbsp;故号为支提。