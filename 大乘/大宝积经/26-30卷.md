## 卷第二十六 

### 法界体性无分别会第八之一

如是我闻：一时，佛在舍卫国祇陀林给孤独园，与大比丘八千人俱。菩萨摩诃萨万二千人，从无量佛土而来集会。复有三万二千天子，悉向大乘。

时，大众中有菩萨摩诃萨，名文殊师利童子及宝上天子，尔时，宝上天子作是思惟：“若今世尊告文殊师利演说于法，若告已说，令诸魔宫皆悉闇蔽无复威德，使魔波旬忧恼不悦，令诸魔众悉善调伏，诸增上慢者破增上慢，自记所得善修行者获沙门果，已得果者转更增上，使佛法僧种相续不断，令多众人发菩提心，此如来无量阿僧祇劫所集菩提令得久住。若如来在世及灭度后，常闻说此法，随所向乘，疾得灭度。”

尔时，世尊于宝上天子所念，即告文殊师利童子：“于此众中可少说法，今此大众欲从汝闻。”

尔时，文殊师利童子，即白佛言：“世尊，当说何法？”

佛言：“说于法界体性因缘。”

文殊师利言：“世尊，一切诸法界法界体性。世尊，出法界外，无有所闻。世尊，云何言因法界演说于法？”

佛言：“文殊师利，憍慢众生若闻此法生于惊怪。”

文殊师利言：“世尊，法界体性无有惊怪。世尊，是惊怪者即法界体性。”

尔时，大德舍利弗，问于文殊师利童子：“文殊师利，若一切法皆法界体性，众生何处有污染净？法界体性无污净故。”

文殊师利言：“大德舍利弗，是诸众生身见颠倒，安住我胜、我所胜。是凡夫人发起我想，是众生等执著我想，及著他想，起心心数法。是心心数法，造作诸业若善不善，是诸众生行业因故获得果报。大德舍利弗，若已有生即有染污，是污染者法界体性。大德舍利弗，若知污染是法界体性，是名白净。然第一义，无有污净，若污染法、若白净法。”

文殊师利说是法时，五百比丘悉断诸漏，得无漏心。

尔时，大德舍利弗语文殊师利童子言：“所说法界无有错谬。”

说是法已，过百比丘悉断诸漏，得无漏心。

文殊师利言：“大德舍利弗，此法界者，本是系缚，今得解耶？”

舍利弗言：“文殊师利，是法界者，非本系缚，今得解耶？”

“大德舍利弗，是诸比丘今于何处心得解脱？”

舍利弗言：“文殊师利，如来甚多调伏声闻，皆断诸漏，心得解脱。”

文殊师利言：“大德舍利弗，汝是世尊声闻不耶？”

舍利弗言：“文殊师利，如是，如是，如汝所说，我是世尊声闻人也。”

文殊师利言：“大德舍利弗，汝断诸漏，得于无漏解脱心耶？”

舍利弗言：“我得无漏解脱之心。”

文殊师利言：“大德，以何等心得于解脱？为过去心，为未来心、现在心耶？大德，过去世心已灭之想，未来世心未至之想，现在世心不住之想，云何大德心得解脱？”

舍利弗言：“文殊师利，非过去心得于解脱，非未来、现在心得于解脱。”

文殊师利言：“大德，汝云何言心得解脱？”

舍利弗言：“文殊师利，住世谛说心得解脱；第一义中，都无有心系缚解脱。”

文殊师利言：“大德舍利弗，汝欲令法界体性，有于世谛、第一义谛耶？”

舍利弗言：“文殊师利，法界体性无有世谛、第一义谛。”

文殊师利言：“大德，汝云何说住于世谛，心得解脱？”

舍利弗言：“文殊师利，宁无有心得解脱耶？”

文殊师利言：“大德舍利弗，若心有内、有外、中者，是得解脱。大德，而是心者无内外中，无系缚、解脱。”

尔时，众中有二百比丘，闻于文殊师利所说，即从坐起，说如是言：“若无解脱，无解脱心，我等何故出家修道？若无出世，何故修道？”是诸比丘说粗语已，背众而去。

尔时，文殊师利童子，欲调伏是诸比丘故，知诸比丘所去道，前化一比丘。是诸比丘到化比丘所在，化比丘前，如是问言：“大德，从何处来？”

是化比丘答诸比丘：“大德，我于文殊师利所说，不解不知，不信不向，以是缘故从彼众来。”

是诸比丘即复语此化比丘言：“大德，我等亦尔，不解不知，不信不向，以是缘故从彼众来。”

化比丘言：“大德，于文殊师利所说法中，云何不适？违逆汝意从众出来。”

诸比丘言：“大德，以文殊师利说无向果，无有证果，又无解脱。我等闻已作如是念：‘若无向果，无有证果，无解脱者，我等何义修行梵行？若无出者，何故修道？’思是义故出彼众来。”

是化比丘作如是言：“大德，汝不解故，为诽谤故，为骂詈故，出彼众来。”

诸比丘言：“我等亦不诽谤骂詈，但以不见于解脱故出彼众来。”

是化比丘即便称叹诸比丘言：“善哉！善哉！大德，我等今当善共思议。若非骂詈，则非诤讼；非诤讼者，是第一义沙门法也。汝等心者，何等相耶？为青、黄、赤、白、紫、玻瓈色？实耶？不实耶？常耶？无常耶？色耶？非色耶？”

诸比丘言：“大德，心者非色，而不可见，无有形照，亦无触对，无处无教。”

化比丘言：“大德，而是心者，实非是色，而不可见，无有形照，亦无触对，无处无教。而是心者，内住、外住、内外住耶？”

是诸比丘答言：“不耶。”

化比丘言：“大德，汝心非色，而不可见，无有形照，无有触对，无处无教，非内外中，是正成就不？”

是诸比丘答言：“不也。”

化比丘言：“大德，汝心非色，而不可见，无有形照，无有触对，无处无教，非内外中，是正成就不？”

诸比丘答言：“不也。”

化比丘言：“大德，若心不实，无成就者，云何解脱？”

是诸比丘答言：“不也。”

化比丘言：“大德，以是义故，文殊师利说法界体性无污染净。大德，汝凡夫颠倒故，执我我所而起于心，行诸境界起攀缘心。是尽能灭一切攀缘生灭，不住变易之法，若心缘出家受具足戒，修道得果。是心体性，空无有实，从妄想起。若不实妄想，则是不生、不住、不灭。若其非是生、住、灭者，无有系缚，亦无解脱，无向无得。大德，以是义故，文殊师利说法界体性无污染净，亦无向得，无解脱者。”

是化比丘如是说时，诸比丘等无漏解脱。得解脱已，即便还向文殊师利所，到已各脱郁多罗僧，以用供养文殊师利，说如是言：“文殊师利，汝今善能守护我等。我等不信向是甚深调伏法故，远离舍去。”

尔时，大德须菩提如是问言：“诸大德等，为何所得？为何所觉？各各脱于郁多罗僧，以为供养文殊师利？”

诸比丘言：“大德须菩提，我等今者无得无觉，是故我等供养文殊师利童子。大德须菩提，我等以有所得想故，于此众中从坐起去。我等已能舍离得想，是故还此。”

须菩提言：“何故汝等说如是语？”

诸比丘言：“大德须菩提，著名为动摇爱著。若有动摇、有爱著者，无向无得。大德须菩提，若无向、得，即于此处能断一切动摇爱著。”

须菩提言：“谁调伏汝？”

诸比丘言：“大德须菩提，无有所得，无所觉者，是调伏我。是人不生亦不灭度，亦非禅定又非乱心。”

须菩提言：“谁调伏汝？”

诸比丘言：“可问文殊师利童子！”

尔时，大德阿难问文殊师利言：“此诸比丘谁所调伏？”

文殊师利言：“大德阿难，无阴、界、入者，亦非凡夫，非缘觉，非声闻，非菩萨，非如来，非身相应，非言相应，非心相应。”

阿难言：“文殊师利，尔说谁耶？”

文殊师利言：“大德阿难，若如来化化，而是化者有相应乎？”

阿难言：“文殊师利，化无有法可与相应、不相应者。”

文殊师利言：“大德阿难，一切诸法体性是化。

阿难言：“文殊师利，如汝所说，一切诸法体性是化。”

文殊师利言：“大德阿难，是化调伏此诸比丘。大德阿难，如化调伏者，一切声闻亦复如是。大德阿难，如是调伏者正是调伏。若不解如是调伏者，当知名为增上慢者。”

尔时，大德阿难问于文殊师利童子：“文殊师利，是增上慢比丘可识知也？”

文殊师利言：“大德阿难，戒聚清净即是动摇，当知此即是增上慢；定聚、慧聚、解脱聚、解脱知见聚清净即是动摇，当知此即是增上慢；我得我证，如是思惟动摇妄想，当知此即是增上慢；惊畏身见，亦空如空，入一道亦空，此说是正说，当知此即是增上慢。复次，大德阿难，若比丘云：‘身见是空，乃至入一道空，如是之空是平等空。’当知此即是增上慢。何以故？大德阿难，身见异空，异故身见即是空，空与异道不异，道者即是空。复次，大德阿难，若有惊畏无明，有爱喜明解脱，当知此即是增上慢。何以故？若有二相，非是解脱。

“复次，大德阿难，若有比丘，畏贪瞋痴，喜三解脱；惊畏四倒，喜于四相；惊畏五盖，喜于五根；惊畏六入，喜于六通；惊畏七识住，喜七助道法；惊畏八邪，喜八圣道；惊畏九众生居，喜九次第定；惊畏十不善，喜十无漏善；惊畏有为界，喜无为法。当知此即是增上慢。何以故？大德阿难，而是一切皆是动摇，皆是戏论。大德阿难，若有动摇，若有戏论，心即自高。自在摄取，依止妄想，堪忍成就，如是等法，名为自在；自在故生于憍慢。大德阿难，如是比丘，当知名有增上慢也。所以者何？大德阿难，云何有为界空？是空入空。当知此比丘有增上慢。”

大德阿难，问文殊师利：“云何比丘无增上慢？”

文殊师利言：“大德阿难，若有比丘，寂静于内则外寂静，一切境界，若平等非平等、若有若无、若有为无为，无有动摇，亦无妄想无不妄想，无二无一，无庄严无不庄严，非有戏论不执著，始见于一切诸法平等，亦无平等无不平等，无有一法能作平等非平等者。如是不动不摇，无有妄想无不妄想，又不执著亦不见妄想，何况向解、得果、智证？有动摇者，无有是处。

“大德阿难，如是比丘，无增上慢侣，亦无戏论，远自他伴，舍诸爱著，一切爱著非爱著故。离诸攀缘，觉观思惟；思惟解脱、解脱向，无有取者，悉皆寂静；因寂静缘，是我身、我所身度到彼岸，不见有法解向断证。若有比丘如是修行，无增上慢，空平等故；解知一切诸法平等，无有上下、若善不善、可作不可作、有漏无漏、若世出世、有为无为，如是等上下动摇，无不妄想亦不见知；如是诸法悉见平等，喻如虚空。大德阿难，若有比丘如是解者，名善解脱，如是比丘无增上慢。以是义故，如来说言：‘若有比丘解诸法平等，喻如虚空，如动于虚空，无所触著；沙门法者，亦复如是。’”

说是语时，二百比丘悉断诸漏，得于无漏解脱之法。

尔时，宝上天子问文殊师利：“云何菩萨无增上慢？愿如实说！”

文殊师利言：“天子，若有菩萨一切智心、无等等心、三界最胜心，过诸声闻及缘觉外诸境界，以安住心。然亦修行一切善根，为增上故，化众生故，摄正法故，为余众生、为他人说一切智心。是心如实解本始平等，如随所闻其心体性，解知一切众生体性；解知一切诸法体性故，解知一切善根体性；解知一切善根体性故，解知演说菩萨体性。天子，是菩提萨埵如实说授记。

“复次，天子，若菩萨布施、随所施与、随所愿施及诸余施，一切无碍。施无所依不著，无觉无有解，无有解故即是空也。若能如是解施体性，解施体性故，解如实始体性；解如实始体性故，解诸法体性；解诸法体性故，解诸一切众生体性；解诸一切众生体性故，说菩萨体性。天子，是名菩萨施清净故说授记也。

“复次，天子，若有菩萨，解知身者即解知戒，解知口者即解知戒，解知心者即解知戒，解身口者解觉寂静；解觉寂静故，解众生寂静；解众生寂静故，解一切法寂静；解一切法寂静故，解如实始寂静；解如实始寂静故，得寂静法，因寂静、缘寂静，随有所闻一切诸法能说寂静。天子，是名菩萨戒清净故如实说授记。

“复次，天子，若有菩萨，知于法性毕竟是空，知于法性毕竟自在，于诸众生能忍众恶，心不起忍，不思外事，不背众生，能灭一切众恶。如诸众生性，忍体性亦尔；如忍体性，菩提性亦尔；如菩提性，一切诸法体性亦尔；如知一切诸法体性，如实如法亦尔。如如所闻同尽法性，法性界毕竟空，法性毕竟空说行顺忍。天子，是名菩萨真实净忍说授记也。

“复次，天子，菩萨知慎一切法行离诸思惟，无诸庄严成舍进行，如有所为亦无所作。其知坚固一切能离，内性寂静，外化众生。知精进寂故，知菩提寂；知菩提寂故，亦知一切诸法寂静；知诸法寂故，知如实始、如所闻法，精进性寂故一切能说。天子，是名菩萨清净精进如实知授记。

“复次，天子，若菩萨入诸法平等无增减禅，以禅力故，其心安住；心安住故，识无所住；识无所住故，七觉心平等；七觉心平等故，得禅定平等；得禅定平等故，知菩提平等；知菩提平等故，知一切众生平等；知识一切众生平等故，知诸法平等。若如是知诸法平等，随所闻法，能说诸法体性平等。天子，是名菩萨清净禅定如实说授记。

“复次，天子，若有菩萨慧眼清净，如实知见于一切法，随所见法皆无所见、无有动摇，得无动智无行无因无缘行，亦不行诸威仪法则亦非不行，不行因缘，知诸法平等不救不行。何以故？若不行者即无分别，断诸妄想希望贪著。是菩提萨埵离诸所有，亦行一切众生行处，为欲教化诸众生故，聚集一切助菩提法故，摄取正法故，不断三宝种故。如来所行者，于一切法清净体性无所分别，以此般若体性净故，知菩提体性净；知菩提体性净故，知众生体性净；知众生体性净故，知一切法体性净；知一切法体性净故，于诸法体性得如实智；得如实智故，随所闻事是法界性说无分别。天子，是名菩萨慧眼清净如实说授记。

“复次，天子，菩萨观身行身念处，知过去身无有边际；知未来身无趣向者；现在身者，犹如草木瓦石墙壁，身亦如是。若能如是观身身行，是身体性痴行寂静，思惟并行亦无发起，不思惟不起自在是名离我，识无所住修身念处行，亦无有法可修行者亦非不修，知一切法无有体性非不有性。如是观身修于身行，观心如幻化，知心如响应，如实知心，受乐不爱，受苦不苦，受不苦乐不失正念，不执无明，离受于受不为所牵，是名如实知见受念处。若能如是观受行者，于诸受法，心无所行，心不安住，是一切心亦不放舍，菩提之心亦不失念，亦不远离，是名观心行心念处。善知法，知见法行法，无念无思惟，入于法性无身受心，非观法相，发起见行入于法性，是名观法行法念处。是一切法体性和合，聚集无物犹如虚空，如所闻事无念无思惟，自然说法念处。天子，是名知于净法念处说授记也。

“复次，天子，又是菩萨一切智心，而得自在如所教悔，正住不施不乱不失，念于初发一切善根无垢心行，随所行处一切能舍，诃犯戒心不依止戒，忍无诤讼，身口心意于诸众生不生瞋心，不起声闻、缘觉精进乘进，不念思惟一切善法，不依诸禅定次第定，心无所行不见行诸见，不行诸法入一切法，如诸圣人，于诸境界而无所行。虽近非圣身口意业，未曾被诃，不以信故；求于善法独行无侣，欲自过世行精进行，永断贪欲瞋痴结故；心无烦恼，不破戒故；亦不亲近行恶行者，无有谀谄内行净故；无散乱语者，口业净故；无所求者，自财知足故；非驱使者，非邪命活故；无积聚者，随有所得皆知足故；无希望者，离三界欲故；是知足者，离恶求故；是寂静者，解一切法皆寂静故；现瞋痴者，舍世行故；无戏论者，断诸戏论故；是不还者，断欲瞋痴故；贪嗜法者，调伏憍慢故；是易解者，善调心故；善守护者，护戒聚故；心善解脱者，慧聚净故；是不舍者，行圣种故；无退转者，发菩提心毕究竟故；无所用者，一切世行故；无诤讼者，等一切众生故；善自护者，护他人故；调自心者，不求他过故；离诸希望者，护净戒故；广说法者，无吝惜故；是爱护者，护于一切众生心故；初发心者，集一切善法故；无异行者，于一切法得一味故；不动摇者，断诸动故；不观种性者，教化众生故；等众生者，摄取一切诸众生故；初观空者，一切法故；调诸见者，善教化故；无想行者，调伏行想诸众生故；知无愿者，所愿满足善调伏故；一切知者，观无作故；是行善者，不知足故；无物观物者，示现非物而是物故；不思惟观者，我寂静故；无自我者，观化众生以无我故；无非道行者，化诸众生离结使故；方便之心得毕竟者，修行般若故；定住无去者，终不证触一切声闻、缘觉乘故；离道非道者，第一义故；离行非行者，一切凡夫证正行故；无庄严无不庄严者，无不希望诸法故；不自赞者，不戏论他故；无等等智者，具佛法故；无生法忍者，一切诸法无生无灭忍故。天子，是名菩萨得于自在。

“天子，菩萨者随所生处，非不知故生，以知故生；而是菩萨摄取生死得自在故，亦得具足成就佛法；而是菩萨非生死流转，以愿力故，在在处生得自在智，是名菩萨得自在智。菩萨非以得边际故，名自在智；若不断绝一切善根，是名菩萨得自在智。菩萨非得诸善根故，名自在智；于诸善根无厌足故，名自在智。菩萨非不生三界得名自在，为化众生故生三界名为自在。菩萨非以离自结故得名自在，为诸众生断结使故勤修精进，是名菩萨得自在智。菩萨不以为己身故得名自在，为于寂静一切众生诸苦恼故名为自在。菩萨非以舍故自在，摄取教化众生故名为自在。菩萨非断自贪瞋痴得名自在，断诸众生贪欲瞋痴诸结使故名为自在。菩萨非自证灭法故得名自在，为诸众生证灭法故得名自在。菩萨非自断漏故得名自在，菩萨为诸善根增长不断漏法名得自在。菩萨非证三解脱故名得自在，菩萨解了三解脱故名为自在。菩萨非自在寂灭五阴名得自在，为舍一切众生重担名为自在。菩萨非以灭六根故名得自在，知诸众生上下根故名为自在。菩萨非以生分尽故名得自在，菩萨不以断绝生故名为自在。菩萨非得过于声闻、缘觉解脱名得自在，菩萨道场得解脱果，受用一切诸众生故名为自在。”

演说如是自在品时，于是众中三万二千诸天子等皆发无上正真道心。

尔时，世尊赞于文殊师利童子：“善哉！善哉！善说一切菩萨受记。文殊师利，若有菩萨闻说如是菩萨受记，一向信解，不生惊畏，诸佛世尊为说真实无上道记。”

尔时，宝上天子语文殊师利童子：“汝今演说于受记也。”

文殊师利言：“天子，我说受记，我有是法，有觉了者，我说受记。天子，我今不得乃至一法亦无觉了，云何说受记？”

天子言：“文殊师利，恒河沙等诸佛世尊，岂无解向而得果耶？”

文殊师利言：“天子，诸佛世尊无解向得果。天子，诸佛世尊不为解向得果说法。”

天子言：“文殊师利，诸佛世尊云何说法？”

文殊师利言：“天子，诸佛世尊亦不分别体性而说法也。无生无灭，无因无缘，无去无来，无有众生非无众生，无污染无白净，无生死无涅槃。天子，诸佛世尊如是说法。”

天子问文殊师利言：“诸佛世尊不为涅槃而说法者，何以故名为佛出世耶？”

## 大宝积经卷第二十七

### 法界体性无分别会第八之二

文殊师利言：“天子，觉了身见之体性故，名佛出世。天子，示现无明有爱体性，名佛出世；觉了贪瞋痴体性故，名佛出世。天子，示现颠倒体性平等，名佛出世。天子，觉了诸见之体性故，名佛出世。天子，示阴、界、入法界体性，名佛出世。天子，佛出世者，诸法无生，是名演说无生法也。是无生法，都无生死，亦无涅槃。”

天子言：“文殊师利，当为众生说庄严无上正真道法。何以故？文殊师利，诸佛出世无所增长。”

文殊师利言：“天子，知恩报恩者。”

天子言：“有所作者，当知报恩。”

文殊师利言：“天子，汝欲使如来有所作也。”

天子言：“文殊师利，如来者无有所作，诸佛如来到于无为，无为之道无有所作。”

文殊师利言：“天子，汝许无为者，无报恩非不报恩。”

天子言：“文殊师利，如此法者，不应为初发意者说。何以故？若闻是法生于惊畏，便当退转。”

文殊师利言：“天子，若有菩萨初发无上菩提之心，惊畏退转，是人则住于退转也。”

天子言：“文殊师利，何故说是？”

文殊师利言：“天子，若有菩萨初发道心，惊畏声闻、缘觉地，则便退转。若悭惜、破戒、瞋怠、乱痴，住于不退。”

天子言：“文殊师利，云何住也？”

文殊师利言：“天子，若有菩萨初发道心，安住法界平等中故是名善住，初发心菩萨名之为住。”

天子言：“文殊师利，菩萨齐几名初发心？”

文殊师利言：“天子，若有菩萨初发心者，修行于空无相无作，解一切法无生无灭，是名菩萨初发心也。”

天子言：“文殊师利，云何菩萨名为久行？”

文殊师利言：“天子，一切凡夫名为久行，于生死中不知始故。”

天子复问文殊师利：“云何菩萨名久行者？”

文殊师利言：“天子，若有菩萨行于爱染，为化爱染诸众生故，而亦不共是爱染住，名菩萨久行。行于瞋恚，为化瞋恚诸众生故，不共瞋住；亦行愚痴，为化愚痴诸众生故，不共痴住；亦行等分，为化等分诸众生故，而亦不共一切结住。天子，若有菩萨，化众生故观一切相，亦不分别法界体相，名菩萨久行者。”

天子言：“文殊师利，云何菩萨名为不退转？”

文殊师利言：“天子，若有菩萨观一切法无灾无不灾，观法界体性无灾无不灾，是名菩萨不退转也。复次，天子，若有菩萨亦退不退，是名菩萨不退转也。所以者何？退者，欲界退诸善故。复次，天子，菩萨不知不解故退；以知解故无有诤讼，是名不退。何以故？解一切性法性。我以能解了一切法性更不复退，是名不退。于佛法无疑，不信他语，离是不是，初心清净，无有嫉妒亦无动摇，智慧明照，于一切法而得自在，解了佛法，是名菩萨不退转也。”

天子言：“文殊师利，云何菩萨名为一生？”

文殊师利言：“天子，菩萨若知一切诸生而亦不生，亦知一切众生生死，于诸生中善能说法，教化众生生处无取，亦取诸生离生死取，不去不来，不上不下，一切诸法悉平等故；亦知因缘和合增长，一切众生身口心意悉皆平等，一切众生无有境界，住佛境界，入于法界，法界平等故；平等解了众生之心，善解知时至于道场，是名一生。天子，是则名为菩萨一生。”

尔时，宝上天子问于文殊师利童子：“云何名菩萨不生，亦于一切而得自在？”

文殊师利言：“天子，若有菩萨知于行业，非憍慢故。是菩萨不生，亦于一切而得自在。复次，天子，菩萨能舍一切所有菩提之心，毕竟不退，是名不生；若不共诸嫉妒结住，是名一切而得自在。若有菩萨威仪法则，诸功德戒具成就行，是名不生；不共犯戒住，是名一切而得自在。心不舍背一切众生，是名不生；不共一切无明瞋恚诸结使住，是名一切而得自在。于诸善根坚住不动，是名不生；于善根中发勤进勇意，是名一切而得自在。入诸禅定及次第定，是名不生；不味禅乐，是名一切而得自在。若勤精进求般若慧学问无厌，是名不生；不共痴住，是名一切而得自在。不瞋恼诤，是名不生；不共瞋恼诸诤讼住，是名一切而得自在。若如实语，是名不生；若如实住，名得自在。若内寂静，是名不生；若不污染外诸境界，名得自在。若能究竟一切智心，是名不生；不求下乘，名得自在。觉诸业果，是名不生；降伏魔业，名得自在。得世光明，是名不生；世法不污，名得自在。不逆所住，是名不生；不堕所作，名得自在。若离诸慢放逸势力，是名不生；若智慧识成就圣乐，名得自在。不退所誓，是名不生；所誓出世，名得自在。顺行缘生，是名不生；不执缘生法，名得自在。若以尽智观一切空，是名不生；具诸善根，名得自在。若方便智发起所作，生大悲心修勤进行，是名不生；若能安住诸解脱法，名得自在。若不污染于一切法，名为不生；若断诸见而为说法，名得自在。若善思惟不见诸法，是名不生；得力不证一切诸法，名得自在。若观一切诸法性空，是名不生；若不放舍一切众生，名得自在。若不住三界，是名不生；为众生故不入涅槃，名得自在。

“复次，天子，若有言语，是动摇语，是妄想语，是执著语，是有发起。天子，于一切法无有言语，不行不动，无诸戏论语，不舍众生亦不灭度，无所言说。天子，若无言说，亦无文字，则无所说。若有用者，则有发起言说文字。天子，以是义故，菩萨之行，不可说用，不可行念，是名慈心，是名不杀，于诸圣中得名自在。”

说是法已，世尊赞言：“善哉！善哉！文殊师利，善为诸菩萨说不生自在。文殊师利，若菩萨行如是法自在无碍，是菩萨疾得诸佛授无上道。”

闻此法时，于是众中，有五百菩萨得无生法忍。尔时，世尊即与无上正真道记，各各佛土、各各名字、某甲如来。

尔时，众中有一天子，如是思念：“是宝上天子，当于几时成无上道？佛名何等？佛土云何？”

以佛力故，尔时，大德阿难白佛言：“世尊，是宝上菩萨，当于几时得成无上正真之道？佛土云何？得成道已，其佛何名？”

佛告阿难：“是宝上天子，于百千劫，当成无上正真之道，号宝庄严如来，于此东方，其佛国土名宝庄严，劫名宝来。阿难，是宝庄严佛土丰乐，甚可欣乐，饶诸财宝，多诸人民，无有诸难，亦无恶道。阿难，是佛土中，无诸瓦石、沙土、荆棘、山谷、堆阜，地平如掌，三宝所成，阎浮檀金、琉璃、玻瓈，互相间错甚可爱乐，以金网覆上。阿难，如化乐天宫殿，园池衣服丰饶，行来往返；是宝庄严佛土人民亦复如是。土无声闻、缘觉乘名，唯有菩萨，受种种法乐，入种种禅定庄严，作于种种神通，以自娱乐无有余乐，唯除法喜悦预之乐，是故世界名宝庄严。彼佛寿命六十六亿岁，出家菩萨僧六十六亿，在家菩萨无量无边。是庄严如来，为诸菩萨演说法时，上升虚空高八十亿多罗之树，结跏趺坐满千国土，出千光明照彼佛土，雨于天华、天香、末香，天乐各各有百千种，说法音声普闻佛土，说无尽主陀罗尼法。

“何谓无尽主陀罗尼法？一切诸法寂静主故，显示身心寂静之想。一切诸法观照主故，显示分别于一切法。一切诸法善思惟主故，显示一切诸法寂静。一切诸法善行主故，显示一切可作之法光明照曜。一切诸法智光明照平等主故，显示诸法无有增减。一切诸法决定主故，显示一切诸法增长。一切诸法智慧主故，显示一切法无诤讼。一切诸法善观主故，显示一切诸法无瞋。一切诸法正念主故，显示一切法不失念。一切诸法导引主故，显示一切诸法相义。一切诸法慧分别主故，显示一切法清净意。一切诸法空寂主故，显示诸法断诸见道。一切诸法无相主故，显示一切诸法寂静。一切诸法无愿主故，显示诸法断于诸道。一切诸法无作主故，显示诸法离于作者。一切诸法无出主故，显示一切诸法无出。一切诸法无生主故，显示一切诸法无尽。一切诸法离欲主故，显示一切诸法无错。一切诸法无二主故，显示一切法现在智。一切诸法无二主故，显示一切诸法离二。一切诸法无依主故，显示一切诸法不动。一切诸法无众生主故，显示诸法众生平等。一切诸法寂静主故，显示一切诸法不变。一切诸法不得主故，显示一切诸法无行。一切诸法无居主故，显示一切诸法离处。一切诸法无定主故，显示一切无法自在。一切诸法因缘生故，显示一切诸法出过。一切诸法勇猛主故，显示一切诸法不出。一切诸法无过主故，显示一切诸法无起。一切诸法如主故，显示一切法无不如。一切诸法如始宝主故，显示一切诸法无坏。一切诸法法性主故，显示一切诸法一味。一切诸法如实主故，显示诸法三世平等。一切诸法不可说主故，显示不执一切诸法言语谈论。一切诸法禅定主故，显示一切诸法寂静。一切诸法法性主故，显示一切诸法无人。一切诸法菩提主故，显示一切诸法平等，一切诸法愿主故。阿难，宝庄严如来坐空未起，此无尽主陀罗尼、陀罗尼主，为诸菩萨广演说之，彼土无量阿僧祇菩萨摩诃萨皆得法忍。”

尔时，大德阿难白佛言：“世尊，未曾有也。若诸如来自然无作，过去、未来、现在法中得无碍智。”

佛言阿难：“我今为汝说诸如来自然无作，过去、未来、现在法中得无碍智。”

尔时，大德阿难语宝上天子言：“天子，汝得大利，如来说汝无上道记。”

天子言：“大德阿难，都无有法不说受记。何以故？色非菩萨，非说色记；受、想、行、识非菩萨，非说识记。地界非菩萨，非说地界记；水、火、风界亦非菩萨，非说风界记。眼非菩萨，非说眼记；耳、鼻、舌、身、意非菩萨，非说意记。名色非菩萨，非说名色记；过去、未来、现在非菩萨，非说三世平等之记。因见非菩萨，非说因见记。生灭非菩萨，非说生灭记。大德阿难，菩萨名者即是假名，是寂静句；若法究竟是寂静者，无有受记。

“大德阿难，夫受记者，摄取一切言所说法。大德阿难，亦无有法菩萨可执，若内若外、若善若不善、若有为无为，然后受记。大德阿难，菩萨记者，一切诸法无有所属，名为受记；一切法不取，是名受记；一切法无处，是名受记；一切法无居，是名受记；一切法无出，是名受记；一切诸法无有妄想，是名受记。大德阿难，夫菩萨者，如是受记。”

尔时，世尊赞宝上天子言：“善哉！善哉！天子，菩萨通达是诸法故，则能如是说于受记，如诸佛世尊说于无上菩提道记。”

说是法时，魔王波旬与诸眷属，各有所乘来至佛所，到已却住一面，说如是言：“世尊，何因缘故说菩萨记，不说声闻？”

波旬问已，佛即答言：“波旬，是菩萨者，三千大千世界国土，所有人天悉善知之，以是因缘故说菩萨记。声闻者，非人天所识，是故不记说。菩萨记，多诸众生发菩提心，以是缘故说菩萨记。说声闻记者，菩萨退转，是故不说。”

尔时，文殊师利童子语波旬言：“汝今何故来至此众？”

波旬答言：“文殊师利，以佛世尊为宝上天子说无上道记：‘汝当作佛，号宝庄严如来应供正遍知。’不说记声闻。我宫殿、楼观、栏楯、宝树、园林娱乐处，互相枨触出如是音云：‘释迦如来应供正遍知，为宝上天子说无上道记。’又闻是音：‘波旬，汝今往至众所，勿令更受记菩萨来生汝宫。’”

文殊师利语波旬言：“说菩萨记，汝今不喜也。”

魔言：“文殊师利，我实不喜！为阎浮提一切众生，说罗汉记，我无愁恼。说一菩萨无上道记，我之愁恼不可言也！何以故？文殊师利，若说菩萨无上道记，我诸魔宫闇蔽不明。而是菩萨以三乘法，拔济无量阿僧祇诸众生等出于三界。文殊师利，我以是事受诸忧恼。”

文殊师利言：“波旬，汝还所止，汝无力势能留难遮，毕竟向于菩提之道，成就方便具足般若波罗蜜行者。何以故？是诸菩萨离诸魔缚，成毕竟行，善知方便，行般若波罗蜜。”

时，佛神力令魔波旬问：“文殊师利，云何菩萨修毕竟行，善知方便，行般若波罗蜜？”

文殊师利答言：“波旬，若有菩萨离于一切诸少分行，是名菩萨成毕竟行。若见一切结使魔业，悉能利益于无上道，是名菩萨善知方便。不共一切诸结使行，是名菩萨行般若波罗蜜。

“复次，波旬，若菩萨心毕竟拔济诸众生故，以大庄严而自庄严，是名菩萨毕竟心行。若以四摄摄诸众生，是名菩萨善知方便。若毕竟观一切众生体性寂灭，是名菩萨行般若波罗蜜。

“复次，波旬，若有菩萨舍于内外一切能施，菩提之心毕竟究竟，是名菩萨毕竟心行。菩萨若为一切众生起受者心，是名菩萨善知方便。若有菩萨乞者受者，知如实始行平等行，是名菩萨行般若波罗蜜。

“复次，波旬，若有菩萨于诸善法，从初发心终不退转，是名菩萨毕竟行于菩提之心。若有菩萨不为他逼能舍自利，是名菩萨善知方便。菩萨念义，不念文字，是名菩萨行般若波罗蜜。

“复次，波旬，若见乞者不背舍之，是名菩萨毕竟心行。若有菩萨集诸善根愿求一切智，是名菩萨善知方便。菩萨善知诸法体性，是名菩萨行般若波罗蜜。”

尔时，宝上天子语文殊师利言：“是魔波旬、眷属及乘，可以神力内之腹中，或能令诸善男子、善女人向大乘者，为作留难。”

文殊师利言：“天子，不如汝言，内魔波旬置菩萨腹。复次，天子，汝所受持佛相庄严第一受乐，令魔波旬坐师子座，以佛力故，佛辩说法。”尔时，波旬闻是语已，欲隐身出众而不能隐，文殊师利之所持故。

尔时，文殊师利作是念已，魔王波旬作佛身相，坐师子座。是时，一切大众见知是魔波旬。

文殊师利复言：“波旬，汝今得诸如来道耶？”

成佛色身坐师子座，以文殊师利力所持故，魔波旬言：“文殊师利，世尊尚不得于菩提，况我得也？所以者何？菩提者是报恩相，非离欲得，非解向得。又菩提者得无为相，彼得无为相故，觉知空相，是名菩提，非空觉知空故。觉知无相相，是名菩提，非以无相觉知无相相故。觉知无愿相，是名菩提，非无愿相觉知无愿相故。觉知法界之体性者，是名菩提，非以体性觉知体性故。觉知于如无分别相，是名菩提，非如觉知如故。觉知住于如实始故，是名菩提，非住如实始觉知住于如实始故。觉无我、无有众生、无命、无人丈夫体性，是名菩提，无觉知者故。文殊师利，若有菩萨闻说如是菩提之相，闻已能于诸法体性无所分别，即名为佛。”

魔以佛辩说是法时，五百菩萨得无生法忍。

尔时，大德舍利弗，语文殊师利言：“未曾有也！汝力持故，令魔波旬作如来身，身相具足坐师子座，说是深法。”

文殊师利言：“大德舍利弗，一切草木树林无心，可作如来身相具足，悉能说法。我亦能令大德舍利弗作如来身，身相具足，以佛辩说法。”

尔时，大德舍利弗即作是念：“我今可于此众中没。文殊师利或能使我作如来身身相具足，戏弄于我，令声闻人作世尊相。”文殊师利神力持故而不能隐。

时，文殊师利知大德舍利弗心所念，变大德舍利弗为如来身，身相具足坐师子座，一切众会亦悉见知。

尔时，文殊师利童子语大德舍利弗：“汝可与魔波旬共说，犹如如来共如来说。”

尔时，大德舍利弗，如是问言：“波旬，夫菩提者，何等体性？”

波旬答言：“觉知一切诸法平等，是菩提体性。觉知二法，是菩提体性。一切智观，是菩提体性。非不体性，非行非不行，永断一切诸行非行，非道非不道，是名诸佛世尊菩提。”

波旬问言：“大德舍利弗，诸佛如来住于何处？”

舍利弗言：“住生死中平等，住涅槃不动，住一切诸见如实之性，住于一切众生结使，亦住一切诸法根本，住于有为、无为二法，诸住不住无有住故。波旬，诸佛如来如是住也。”

时，舍利弗问波旬言：“菩提者，当何处求？”

波旬答言：“大德舍利弗，从身见根本求于菩提，无明有爱求于菩提，颠倒起结求于菩提，障碍覆盖求于菩提。”

舍利弗言：“波旬，何因缘故如是说也？”

波旬答言：“大德舍利弗，如实觉知如是诸法，是名菩提。”

说是法时，八百比丘悉断诸漏，得无漏心。诸天子等信舍利弗、魔波旬故，三万二千诸天子等发阿耨多罗三藐三菩提心。为欲调伏诸天子故，文殊师利童子令魔波旬及大德舍利弗，作如来身身相具足。文殊师利还摄神力，大德舍利弗及魔波旬，身复本相。

尔时，四方出千菩萨，从诸佛土乘空而来，至于佛所，顶礼佛足，右绕如来，住一面已，白佛言：“世尊，我等闻说法界体性无分别经，闻已来此守护正法。世尊，我等受持守护此经，读诵通利，为他广说，摄取正法。”

尔时，大德阿难白佛言：“世尊，是诸菩萨从何处来？”

佛告阿难：“是诸菩萨各各集在诸佛国土。此等菩萨，皆是文殊师利童子本所教化，常为说此法界体性无分别经，以开化之。是诸菩萨知报经恩故来至此，及见如来礼敬围绕，亦欲供养礼拜文殊师利童子，又愿护此经是故来此。阿难，我涅槃后，是诸菩萨于此阎浮提，当广流布护此正法。阿难，是诸菩萨于百千佛所，志意勇猛护持正法。”

是时，众中有释、梵、护世诸天王等，白言：“世尊，我等若此若彼有护持法者，是善丈夫、善男子女人等，我当守护供给，使令得无苦恼。”

尔时，世尊赞释、梵、护世诸天王言：“善哉！善哉！汝能勇猛守护是诸爱护正法善丈夫等，即是供养过去、未来、现在诸佛，并爱护正法。”

尔时，佛即告于文殊师利童子：“汝受持此经，后末世时，于阎浮提当广流布。”

文殊师利言：“世尊，火灾起时而此虚空，都无受持，亦不被烧。世尊，如虚空体性，是一切法亦复如是。而是诸法不生不灭，若法无生无有灭者，亦无受持，诸法体性无受持故。如法体性，受持诸法亦复如是。”

文殊师利即白佛言：“唯愿世尊，受持此经，为善男子、善女人等种善根故。若供养法者，贪乐此经。世尊，如是如是受持此经，调伏憍慢诸怨憎故，无能留难，于当来世此阎浮提广行流布。”

尔时，世尊身放光明。是光遍照三千大千佛之世界，皆作金色。尔时，佛告文殊师利童子：“如来光明一切普照，而此经者亦复如是。心行无碍者，于佛法究竟，是善男子、善女人等手执此经。”

尔时，世尊复告阿难：“阿难，受持此经，读诵通利，为他广说。阿难，汝则供养去来现在诸佛世尊。”

尔时阿难白佛言：“世尊，此经何名？云何受持？”

佛告阿难：“汝受持此经，名《说法界体性无分别》，亦名《宝上天子所问》，亦名《文殊师利童子所说》，善受持之。”

佛说是经已，大德阿难、文殊师利童子、宝上天子，及诸佛土诸来菩萨，天、人、阿须罗及世间人，皆大欢喜，顶戴奉行。

## 大宝积经卷第二十八

### 大乘十法会第九

如是我闻：一时，婆伽婆住王舍大城耆阇崛山中，与大比丘众五百大阿罗汉俱，菩萨摩诃萨无量无边。

尔时，会中有一菩萨摩诃萨，名净无垢宝月王光，即从坐起，整服右肩，右膝胡跪莲华台上，至如来所合掌向佛，白言：“世尊，行大乘、住大乘比丘，云何行大乘？云何住大乘？世尊，以何义故，此大乘名为大乘？复以何义，名为住大乘？”

尔时，世尊告净无垢宝月王光菩萨摩诃萨言：“善哉！善哉！净无垢宝月王光，善男子，汝善能问此甚深义。谛听！谛听！善思念之，我今为汝分别解说。”

时，净无垢宝月王光菩萨摩诃萨，闻佛听许，即白佛言：“唯然！世尊，顶受圣教。”

佛言：“善男子，菩萨摩诃萨成就十法，是行大乘，是住大乘。何等为十？一者、信成就，二者、行成就，三者、性成就，四者、乐菩提心，五者、乐法，六者、观正法行，七者、行法慎法，八者、舍慢大慢，九者、善解如来秘密之教，十者、心不希求声闻、缘觉乘。”

时，净无垢宝月王光菩萨摩诃萨白佛言：“世尊，云何菩萨摩诃萨信成就？”

佛言：“善男子，菩萨摩诃萨行不谄行，得柔软行。彼菩萨信诸如来正真正觉无上菩提；信诸如来于一念中说三世事；信如来藏不老不死、无量无边、不生不灭、不常不断；信诸佛实际法界，一切智一切智人所知力、无所畏、不共佛法；信诸如来无见顶相；信诸如来三十二相、八十种好庄严其身，身有圆光；信声闻所说、缘觉所说、菩萨所说；及信所有善言说者；信此世过世；信正行者、住正行者，若有沙门、若婆罗门；信善业果甚可爱乐，微妙最胜，所谓若天、天主，若人、人主；信不善果不可爱乐，苦恼无量，或在地狱，或在饿鬼，或在畜生。彼菩萨如是信已，得离三法：一疑，二惑，三不决定。善男子，菩萨摩诃萨成就如是信，名为信成就。”

尔时，世尊为显此义，偈重说言：

&nbsp;&nbsp;&nbsp;&nbsp;“信为增上乘，&nbsp;&nbsp;&nbsp;&nbsp;信者是佛子，

&nbsp;&nbsp;&nbsp;&nbsp;是故有智者，&nbsp;&nbsp;&nbsp;&nbsp;应常亲近信。

&nbsp;&nbsp;&nbsp;&nbsp;信是世间最，&nbsp;&nbsp;&nbsp;&nbsp;信者无穷乏，

&nbsp;&nbsp;&nbsp;&nbsp;是故有智者，&nbsp;&nbsp;&nbsp;&nbsp;应常亲近信。

&nbsp;&nbsp;&nbsp;&nbsp;若不信之人，&nbsp;&nbsp;&nbsp;&nbsp;不生诸白法，

&nbsp;&nbsp;&nbsp;&nbsp;犹如烧种子，&nbsp;&nbsp;&nbsp;&nbsp;不生根芽等。

“善男子，云何菩萨摩诃萨行成就？善男子，菩萨摩诃萨行成就故，剃除须发，被正法服，舍家出家。既出家已，修学菩萨戒行等事，修学声闻戒行等事，修学缘觉戒行等事。修菩萨如是学已，身口意等恶业悉灭。何者名为身不善业？所谓杀生、偷盗、邪淫，瓦石刀杖欺掷他人，伤手足等，若来若去行欺凌事。善男子，如是等名身不善业。善男子，何者名为口不善业？所谓妄言、绮语、两舌、恶口，不善言说，诽谤正法甚深经典，说诸和尚、阿阇梨等住正法者所有过短，如是等名口不善业。善男子，何者名为意不善业？所谓姤吝邪见、增上妒吝，乐利、乐称、乐亲爱等，家慢、色慢、恃少壮慢、恃无病慢、恃寿命慢、恃多闻慢、恃修行慢，欲觉、害觉、瞋恼觉等，及国土觉、衣服等觉，著处、著乘、著敷具等，著饮、著食及著儿女，犁牛耕种诸所作等，忧奴、忧婢、忧诸作者，谷帛库藏诸财物等。彼菩萨如是著已，于向所说种种事中若失一事，其心则生忧悲苦恼。彼菩萨以爱润心，是故生于后有芽心。善男子，略说意业犹如轮转，如是名为意不善业。彼菩萨离身等业，于和尚所起于尊想，于阿阇梨起和尚想，于余若老若少起止恭敬。彼菩萨在于独处作是思惟：‘我不应尔！我已起度一切众生、救一切众生心，令一切众生住正定行中。’彼菩萨作是思惟：‘我今自身不调诸根，不勤修行，不覆诸根，不调诸根。’彼菩萨作是思惟：‘今我已作如是修行。是诸众生既见我已，心即调伏随顺我教，诸佛欢喜，及诸天、龙、乾闼婆等悉皆欢喜。’善男子，如是等行名菩萨惭。彼菩萨作是思惟：‘勿令若道若俗，于我若身、若口、若意等业诸威仪中，诃责我者，所谓毁坏戒行，或作见行，或作行行，或行邪命。’彼行菩萨如是惭已，日夜系心观察戒行；观戒行已，无诸忧悔，离诸障碍。菩萨如是正修行已，于诸如来正法之中而修诸行。善男子，如是等行名菩萨愧。善男子，菩萨摩诃萨成就如是行，名为行成就。”

尔时，世尊为显此义，偈重说言：

&nbsp;&nbsp;&nbsp;&nbsp;“行为增上乘，&nbsp;&nbsp;&nbsp;&nbsp;诸佛缘觉等，

&nbsp;&nbsp;&nbsp;&nbsp;是故智者修，&nbsp;&nbsp;&nbsp;&nbsp;彼等微妙事。

&nbsp;&nbsp;&nbsp;&nbsp;菩萨大名称，&nbsp;&nbsp;&nbsp;&nbsp;无畏行成就，

&nbsp;&nbsp;&nbsp;&nbsp;是故证菩提，&nbsp;&nbsp;&nbsp;&nbsp;诸佛本所说。

“善男子，云何菩萨摩诃萨性成就？善男子，菩萨摩诃萨性自少欲、少瞋、少痴，不吝、不涩、不粗犷、不我慢、不卒暴，调和柔软，善言软语，易共同止。彼菩萨于一切上胜供养，如心行施，所有诸事、衣服、饮食分舍与他；如是施已，即生欢喜遍满身心，如是乃至舍上身分。善男子，彼菩萨行如是行，若见如来、若见声闻，见已即生欢喜之心。善男子，菩萨摩诃萨成就如是法，名为性成就。”

尔时，世尊为显此义，偈重说言：

&nbsp;&nbsp;&nbsp;&nbsp;“相烟即知火，&nbsp;&nbsp;&nbsp;&nbsp;见鸳鸯知水，

&nbsp;&nbsp;&nbsp;&nbsp;异相知菩萨，&nbsp;&nbsp;&nbsp;&nbsp;菩萨大智慧。

&nbsp;&nbsp;&nbsp;&nbsp;不涩不恼众，&nbsp;&nbsp;&nbsp;&nbsp;舍诸谄曲行，

&nbsp;&nbsp;&nbsp;&nbsp;善信众生故，&nbsp;&nbsp;&nbsp;&nbsp;是名菩萨性。

“善男子，云何菩萨摩诃萨乐菩提心？善男子，菩萨摩诃萨，以有菩提相故发菩提心；未发菩提心时，或诸如来、或诸声闻，劝发菩提心。善男子，此是菩萨初发菩提心相。善男子，彼菩萨闻有菩提，闻菩提心有大功德，闻发阿耨多罗三藐三菩提心，此是菩萨第二发菩提心相。善男子，彼菩萨见诸众生，无主无亲，无救无护，无能度之令至彼岸。菩萨即为彼诸众生，起慈悲心而作是言：‘我当于彼无主无亲、无救无护诸众生等而作救护。为彼因缘故，发阿耨多罗三藐三菩提心。’此是菩萨第三发菩提心相。善男子，彼菩萨以见如来相具足身，生欢喜心，生勇悦心，心生欢喜，以是因缘故发阿耨多罗三藐三菩提心，此是菩萨第四发菩提心相。

“善男子，彼菩萨为彼众生令得利益安隐乐故，修行布施、持戒、忍辱，修行精进、禅定、般若。善男子，云何菩萨修行布施？善男子，菩萨作是思惟：‘我当云何行于布施？’即生念言：‘须食施食，须饮施饮，须床敷者施与床敷，须衣服者施与衣服，指环、臂钏、若宝冠等，所须之物皆施与之。’善男子，菩萨乃至割自身肉施于众生，如是行施愿取阿耨多罗三藐三菩提，而不取著受者财物，不住事等，是名菩萨修行布施。善男子，菩萨云何修持于戒？善男子，彼菩萨先自调顺身业、调顺口业、调顺意业，菩萨所有自身恶业一切舍离，所有口恶业一切舍离，所有意恶业一切舍离，持戒不缺不漏不杂。菩萨如是持禁戒已，回向阿耨多罗三藐三菩提，而心终不取著于戒，是名菩萨修持于戒。善男子，云何菩萨修行忍辱？善男子，菩萨为闻若道若俗，乃至毁骂，闻说其恶，若打系闭，若截手足，皆能忍受，为彼前人起忍辱心。菩萨如是修行忍已，回向阿耨多罗三藐三菩提，不以彼忍而起慢心，是名菩萨修行忍辱。善男子，菩萨云何修行精进？善男子，菩萨作是思惟：‘如虚空界无量无边，众生界亦无量无边。唯我一人独无等侣，令入无余涅槃界中。’如是菩萨为彼因缘发精进行，初持自身，持身行已观受心法；如是正观受心法已，行持心行。菩萨既行持心行已，次复修行见法等行。菩萨如是持心意已，为令未生恶不善法断不生故起欲勤精进，为令未生善法生故起欲勤精进。菩萨如是次复修行初如意足，如是修行第二、第三乃至第四如意足分，修如是行不起慢心。是名菩萨修行精进。善男子，菩萨云何修行禅定？善男子，菩萨不著欲故，不著灭故，不著离欲故，不著自身故，不著他身故，不著色、受、想、行、识，不著欲界，不著色界，不著空，不著无相、无愿，不著此世界，不著未来世界，而行布施，不依止施，不依止戒，不依止忍，不依止精进，不依止禅。如是修行禅定，回向阿耨多罗三藐三菩提，而不分别。是名菩萨修行禅定。善男子，菩萨云何修行般若？善男子，菩萨常作如是思惟而化众生，化众生已复作是念：‘我化无量无边众生界，令入无余涅槃界中，而无一众生入涅槃界者。何以故？如佛所说，一切诸法，无我、无众生、无命、无养育、无富伽罗。’如是修慧，而以彼慧回向阿耨多罗三藐三菩提，作如是愿而于智慧不生分别，是名菩萨修行般若。善男子，菩萨摩诃萨如是发菩提心，名为菩萨乐菩提心。”

尔时，世尊为显此义，偈重说言：

&nbsp;&nbsp;&nbsp;&nbsp;“犹如真宝珠，&nbsp;&nbsp;&nbsp;&nbsp;光明不舍离，

&nbsp;&nbsp;&nbsp;&nbsp;又如矿中金，&nbsp;&nbsp;&nbsp;&nbsp;治已转增明。

&nbsp;&nbsp;&nbsp;&nbsp;如是菩提性，&nbsp;&nbsp;&nbsp;&nbsp;转明菩提心，

&nbsp;&nbsp;&nbsp;&nbsp;二边清净已，&nbsp;&nbsp;&nbsp;&nbsp;魔所不得便。

“善男子，云何菩萨摩诃萨乐法？善男子，菩萨摩诃萨，性自乐法、喜法、润法，若见沙门、若婆罗门如法人已，随所有物而以奉上，若饮食等一切施与，乃至合掌生恭敬心；生恭敬已，从彼闻于未曾闻法。菩萨如是求正法已，如实修行。菩萨于彼持法法器，生于尊想，生和尚想、阿阇梨想，起如是意：‘我从昔来久失导师！’今忽遇之，生导师想。又作是念：‘我常缚在世间牢狱，无解、无救、无推访者。’今忽遇之，生推觅想。又作是念：‘我久远来睡于世间，愚痴盲目。忽于今者令我目开！’即起觉想，起开示想。又作是念：‘我久远来没深泥中，无拔济者。’今忽遇之，生拔济想。又作是念：‘我久远来失于导师引导众生。’今忽遇之，起导师想。又作是念：‘我久远来闭在世间贫苦难处，无救接者。’今忽遇之，是故即生救接者想。又作是念：‘我久远来遇难愈病，无有良医能疗治者。’今忽遇之，起良医想。又作是念：‘我久远来为贪欲火之所烧燃，未蒙云雨。’今忽遇之，是故即起大云雨想。菩萨如是为彼因缘，忍寒热等诸苦恼事，及诸众生能恼人者，若蚊虻等皆能忍之，亦能忍受饥渴等事，见乐众生不生著心。彼菩萨作如是念：‘我虽得受世间快乐。若我得闻一句法已，能成闻慧。’生闻慧想。菩萨以是乐法因缘故，行布施不生忧愁，乃至无有忧苦等事。菩萨如是远离一切忧苦等事，起如是心：‘我为得闻如来所说一句法故，乃至入于阿鼻地狱，寿命一劫，若百千劫无疲倦；无疲倦已，然修行一切种智，若有未得佛正法者，能令得之。’善男子，菩萨摩诃萨，如是乐法，名为菩萨乐法。”

尔时，世尊为显此义，偈重说言：

&nbsp;&nbsp;&nbsp;&nbsp;“大智求法者，&nbsp;&nbsp;&nbsp;&nbsp;所谓诸菩萨，

&nbsp;&nbsp;&nbsp;&nbsp;求法无厌足，&nbsp;&nbsp;&nbsp;&nbsp;以恭敬心故。

&nbsp;&nbsp;&nbsp;&nbsp;当求于正法，&nbsp;&nbsp;&nbsp;&nbsp;是名菩萨相，

&nbsp;&nbsp;&nbsp;&nbsp;闻已常忆持，&nbsp;&nbsp;&nbsp;&nbsp;复如法修行。

“善男子，云何菩萨摩诃萨观正法行？善男子，菩萨摩诃萨作如是观：一切法如幻，诳凡夫故；愚痴覆心，无正慧故；一切法虚妄如梦，以唯念故；一切法如水中月，非有事故；一切法如镜中像，无众生故；一切法如响，空声生故；一切法生灭，因缘成故；一切法不生，真如性故；一切法不灭，以无生故；一切法无作，以无作者故；一切法如虚空，以无染故；一切法寂静，体性无染故；一切法离垢，离一切垢故；一切法永灭，以本灭烦恼故；一切法无色，不可见故；一切法离心意意识，以无身故；一切法无住灭，一切阿梨耶故；一切法无求，离此彼亲爱故；一切法无著，离一切烦恼境界故；一切法如蛇，以无方便咒术力故；一切法如芭蕉，以不实故；一切法如水沫，性无力故。善男子，菩萨摩诃萨如是观正法行，名为菩萨观正法行。”

尔时，世尊为显此义，偈重说言：

&nbsp;&nbsp;&nbsp;&nbsp;“一切法如幻，&nbsp;&nbsp;&nbsp;&nbsp;覆众生心故，

&nbsp;&nbsp;&nbsp;&nbsp;虚妄犹如梦，&nbsp;&nbsp;&nbsp;&nbsp;应如是受持。

&nbsp;&nbsp;&nbsp;&nbsp;诸法如水月，&nbsp;&nbsp;&nbsp;&nbsp;以影像起故，

&nbsp;&nbsp;&nbsp;&nbsp;诸法如镜像，&nbsp;&nbsp;&nbsp;&nbsp;智何不觉知？

“善男子，云何菩萨摩诃萨观法顺法？善男子，菩萨摩诃萨观色无常，而不以灭色故证于法界。以如实智于法界中所有诸法，如实觉知诸法相已，善记善修彼法界中所有诸相，有所说者、修者、记者，自然如是入法界行。如是乃至受、想、行、识，以如实观，正观察已，而不灭识，不厌离识，证入法界，所有法界一切诸法，以实智慧如实证知。彼诸法中有诸名字，善说、善知、善修、善记；以善知故，以善修故，以善记故，自然如是入法界行。如知无常，如是知苦、无我、不净亦复如是。观色无常如实善知，于彼色中，不复生于恐怖之想。何以故？如实知色虚妄生故。如是菩萨如实善知受、想、行、识，悉皆无常，皆苦、无我及不净等，于彼识中不复生于恐怖之想。何以故？如实知识是虚妄故。菩萨如是如实善知。善男子，譬如善巧幻师、幻师弟子，幻作种种四兵等事，所谓象兵、马兵、车兵、步兵。智者见已，不生恐怖。何以故？善知虚妄幻所作，诳惑众生而示现之。善男子，菩萨如是观色无常，观无常已，于中不生恐怖之想。何以故？如实知色虚妄生故，菩萨如是如实善知。受、想、行、识悉皆无常，观无常已，则于识中不生恐怖。何以故？如实知识虚妄生故，菩萨如是如实善知。善男子，菩萨如是观法顺法。”

尔时，净无垢宝月王光菩萨摩诃萨白佛言：“世尊，云何菩萨观色无常，而不离色说于法界，证于法界，习学法界，一切诸法以智慧力如实证知？”

尔时，世尊告净无垢宝月王光菩萨摩诃萨言：“善男子，为汝问故，我今说喻。善男子，譬如世间有智之人持诸毒药；持毒药已，或煎或熬，或合余药；合余药已，为财利故而炫卖之，而不自食。何以故？彼人思惟：‘勿令我身由此因缘，而致断命。’善男子，菩萨摩诃萨心顺向涅槃，心润向涅槃，心润流涅槃，心正取涅槃，菩萨摩诃萨而不证涅槃。何以故？菩萨思惟：‘勿令我身由此因缘退转菩提。’

“复次，善男子，我更说喻。善男子，譬如有人奉事于火，彼事火已，尊重敬顺，善将护之，而不生于如是之心：‘我供养火，尊重赞叹，善将护故，二手捉之。’何以故？彼人作念：‘勿令我身由此因缘身苦心恼。’善男子，菩萨摩诃萨虽心顺向涅槃，心润向涅槃，心润向涅槃流，心正取向涅槃，顺向涅槃岸，而彼菩萨不证涅槃。何以故？菩萨思惟：‘勿令我身以此因缘退菩提智。’”

尔时，净无垢宝月王光菩萨摩诃萨白佛言：“世尊，如我解佛所说法义，菩萨应当常住世间。”

佛言：“善男子，如是，如是，菩萨常应住于世间。”

时，净无垢宝月王光菩萨摩诃萨白佛言：“世尊，云何菩萨住于世间，而不为世间法之所染？”

佛言：“善男子，我今为汝以譬喻说。善男子，譬如有人，善解方便，捉诸禽兽；以咒力故，共毒蛇戏，捉诸毒蛇若含若磨种种弄之，而终不以弄蛇因缘被害命终。何以故？以有善巧咒术力故。善男子，菩萨摩诃萨住于世间行世间法，以有善巧大智方便咒术力故，共诸烦恼恶毒药戏，弄烦恼蛇，而不为彼烦恼因缘退于菩提。何以故？菩萨成就善巧方便智慧力故。”

尔时，净无垢宝月王光菩萨摩诃萨白佛言：“世尊，甚奇世尊！奇哉善逝！最难有世尊！最难有善逝！世尊，是诸菩萨摩诃萨，虽心向涅槃而不证涅槃，虽在世间而不为世法之所染污。世尊，我今归依诸菩萨。世尊，若有善男子、善女人得闻如此菩萨行已，生欢喜心者，彼人过去种诸善根。何以故？若闻此法门，乃至一弹指顷生希有心。世尊，彼诸善男子、善女人，已为如来之所记也。何以故？闻此法门至心谛听故。”

佛言：“善男子，如是，如是。”

说此法门时，五百比丘得无漏心；得无漏心已，从座而起，整服右肩，右膝著地，合掌向佛，白言：“世尊，世尊，诸菩萨可以正恭敬！善逝，可以礼敬诸菩萨！”

佛言：“诸比丘，如是，如是。善男子，菩萨摩诃萨如是观法顺法，名为菩萨观法顺法。”

尔时，世尊为显此义，偈重说言：

&nbsp;&nbsp;&nbsp;&nbsp;“应敬大智慧，&nbsp;&nbsp;&nbsp;&nbsp;应敬大无畏，

&nbsp;&nbsp;&nbsp;&nbsp;应敬正服者，&nbsp;&nbsp;&nbsp;&nbsp;应敬佛所生。

&nbsp;&nbsp;&nbsp;&nbsp;以方便力故，&nbsp;&nbsp;&nbsp;&nbsp;智慧善巧故，

&nbsp;&nbsp;&nbsp;&nbsp;超过声闻地，&nbsp;&nbsp;&nbsp;&nbsp;菩萨大智慧。

&nbsp;&nbsp;&nbsp;&nbsp;善知诸阴虚，&nbsp;&nbsp;&nbsp;&nbsp;生灭不定故，

&nbsp;&nbsp;&nbsp;&nbsp;见世间火燃，&nbsp;&nbsp;&nbsp;&nbsp;是故不证灭。

“善男子，如是名为菩萨摩诃萨观法顺法。

“善男子，云何菩萨摩诃萨离慢大慢？善男子，所言慢者生如是心：‘我今所有若家、若姓、若色，及以种种金银珍宝、诸宝藏等，象兵、马兵、车兵、步兵，不劣他人。’若人如是起憍慢心，是名为慢，以其不生恭敬心故。善男子，何者大慢？善男子，若有菩萨作如是念：‘唯我若家、若姓、若色、若金银宝藏，象兵、马兵、车兵、步兵，胜于他人。’是故不生恭敬之心，是名大慢。善男子，如是憍慢及以大慢，菩萨摩诃萨悉已舍离。善男子，菩萨摩诃萨，如是离慢，离于大慢。”

尔时，世尊为显此义，偈重说言：

&nbsp;&nbsp;&nbsp;&nbsp;“离慢离大慢，&nbsp;&nbsp;&nbsp;&nbsp;常行慈悲心，

&nbsp;&nbsp;&nbsp;&nbsp;以彼润心故，&nbsp;&nbsp;&nbsp;&nbsp;于世不放逸。

&nbsp;&nbsp;&nbsp;&nbsp;虽行乞食事，&nbsp;&nbsp;&nbsp;&nbsp;诸菩萨大事，

&nbsp;&nbsp;&nbsp;&nbsp;说义利益事，&nbsp;&nbsp;&nbsp;&nbsp;若诸天及人。

“善男子，云何菩萨摩诃萨善解如来秘密之教？善男子，菩萨摩诃萨，于诸经中所有隐覆甚深密义，于彼说中如实善知。善男子，何等是为如来密教？善男子，我记声闻得阿耨多罗三藐三菩提者，此不应尔。如言：‘阿难，我患背痛。’此不应尔。语诸比丘：‘我今老弊，汝可为我推觅侍者。’此不应尔。语目连言：‘汝可往问耆婆医王，我所有患当服何药？’此不应尔。善男子，如来处处逐诸外道论义捔胜，此不应尔。善男子，佉陀罗刺刺如来足，此不应尔。善男子，如来又说提婆达多是我宿怨，常相随逐求觅我便，此不应尔。善男子，如来昔日入舍卫城，于奢犁耶婆罗门村，周遍乞食空钵而出，此不应尔。善男子，旃遮摩那毗孙陀梨，木器合腹以谤如来，亦不应尔。善男子，如来昔在毗兰多国，受毗兰若婆罗门请，三月安居而食麦者，此不应尔。”

尔时，净无垢宝月王光菩萨摩诃萨白佛言：“世尊，此向所说，当云何取？世尊，何故记诸声闻得阿耨多罗三藐三菩提？”

佛言：“善男子，我记声闻得阿耨多罗三藐三菩提者，以见声闻有佛性故。”

时，净无垢宝月王光菩萨摩诃萨白佛言：“世尊，此诸声闻断诸有漏，离于三有，生分已断而有性故，为如来授阿耨多罗三藐三菩提记者，此事云何？”

佛言：“善男子，我今为汝说于譬喻。善男子，譬如灌顶转轮圣王具足千子，随最大者授其王位。然彼轮王以子根钝，应初教者而中教之，应中教者而后教之，一切工巧咒术等事。然是王子以根钝故，应初学者而中学之，应中学者而后学之。善男子，于意云何？彼轮王子如是学已，岂可非是王正子耶？”

时，净无垢宝月王光菩萨摩诃萨言：“不也，世尊。不尔，善逝。是真王子。”

佛言：“善男子，菩萨摩诃萨亦复如是，以根钝故，应初学者而中学之，应中学者而后学之。如是依观众生五阴，灭诸烦恼；烦恼灭已，然后得成阿耨多罗三藐三菩提。善男子，于意云何？彼诸声闻以此因缘得成正觉，岂可得言声闻不得成正觉耶？”

时，净无垢宝月王光菩萨摩诃萨言：“如是，世尊。我曾不见若人、若天、若魔、若梵，是等众中，而有能说声闻不得成正觉者。若有能说，无有是处，除一阐提。”

尔时，如来告净无垢宝月王光菩萨摩诃萨言：“善男子，我今为汝更说譬喻。善男子，利根菩萨住第十地，除二无我坐道场者，为除故坐，不除坐耶？”

时，净无垢宝月王光菩萨摩诃萨言：“世尊，已除故坐，世尊。已除故坐，善逝。”

佛言：“善男子，彼利根者以此因缘，岂可不得成正觉耶？”

时，净无垢宝月王光菩萨摩诃萨言：“得成，世尊。得成，善逝。”

尔时。如来告净无垢宝月王光菩萨摩诃萨言：“善男子，此处亦如是。”

尔时，净无垢宝月王光菩萨摩诃萨言：“世尊，如来何故昔告阿难我患背痛？”

佛言：“善男子，我观后世，怜愍众生作如是说，言我背痛，令诸病者作如是知：‘佛金刚身，尚有背痛，何况我等及其余者！’以是事故我说此言。而诸愚人如实取之，谓佛有病、有背痛等，则便自坏亦令他坏。”

如来复告净无垢宝月王光菩萨摩诃萨言：“善男子，我于昔日告比丘言‘我今老弊，汝可为我推觅侍者。’善男子，我说此言，亦为怜愍念后世故，作如是说。为令后世声闻弟子，年老朽弊应须给侍，故说此言：‘我今老弊，须觅侍者。’令未来世如是知已不生退转，以是义故我说此言：‘我今老弊，汝可为我推觅侍者。’而诸愚人如实取之，如来老弊故须侍者。

“善男子，云何当知佛告目连，令到耆婆大医王所，问服药法？善男子，此亦是我怜愍后世故作是说。有诸声闻假药持身，彼当忆我：‘佛金刚身犹尚服药，何况我等及其余者！’以是事故我说此言：‘汝到耆婆大医王所，问服药法。’而诸愚人如实取之，谓如来身是病患身。善男子，如来昔告目连比丘，令彼目连问耆婆药。耆婆无容故不正答，唯作是言：‘但当服酥，但当服酥。’然是如来示业果报，令诸弟子闻当忆知而不退还。

“善男子，如来处处逐诸外道尼乾子等，捔胜论义。此事云何？善男子，我观后世愍念众生故作是事。令彼众生作如是知：‘诸佛如来正真正觉尚有怨家，何况我等及其余者！’而诸愚人如实取之，谓佛如来实有怨家。善男子，转轮圣王以少福故尚无怨家，何故如来成就无量无边功德？

“善男子，佉陀罗刺刺如来足。是事云何？善男子，如来示现业果报故。令未来世作如是知：‘如来成就无量功德而有业报，何况我等及其余者！’以是因缘令彼息恶。复为因缘我作是说，有是业报。而诸愚人如实取之，佉陀罗刺刺如来足。”

时，净无垢宝月王光菩萨摩诃萨言：“世尊，提婆达多是佛宿怨，觅如来便。”

佛言：“善男子，若无提婆善知识者，终不得知如来具有无量功德。善男子，提婆达多是善知识，共我诤胜现作怨家，得显如来无量功德。善男子，提婆达多善友知识，在于宫内语阿阇世王，令害如来。时，王故放护财象王，令灭如来。善男子，如来见象即调伏之。尔时无量无边众生，见象调伏生奇特心，即生正信归依三宝，所谓佛宝、法宝、僧宝，显三宝故。善男子，如此之事应如是知，提婆达多是善知识，久来随逐示现怨家。而诸愚人如实取之，作如是言：‘提婆达多是害佛者，是怨家者。’善男子，乃至过去五百世中所生之处，提婆达多是善知识，示怨家事，悉是示现显诸菩萨及显如来无量功德。而诸愚人如实取之：‘提婆达多是害佛者，是怨家者。’以是不善取义因缘，堕三塗中，所谓地狱、饿鬼、畜生诸苦恼处。何以故？善男子，提婆达多善知识者，善修无量诸胜功德，善修善根，亲近诸佛宿植德本，心向大乘，顺向大乘，向大乘彼岸，近于阿耨多罗三藐三菩提。善男子，彼坏心故于未来世，生于地狱、饿鬼、畜生诸恶道中。”

尔时，净无垢宝月王光菩萨摩诃萨言：“世尊，如来昔日入舍卫城，于奢犁耶婆罗门村，周遍乞食，空钵而出。此事云何？”

“善男子，我此所作，亦为愍念后世众生故示是事。令未来世作如是知：‘如来具足无量功德，尚空钵出，何况我等及其余者！’善男子，复有说言：‘是魔波旬劝于婆罗门、长者、居士，令其不肯供养如来。’此亦不尔。何以故？善男子，魔王无力能劝长者，令不供养如来食故。善男子，此事不应如是取之。何以故？魔王无力而能遮障如来供养。乃是如来劝持魔王，令语长者、婆罗门等而不供养。善男子，如来已灭一切障碍，成就无量诸胜功德。而有能障如来供养，无有是处。如来无有实业果报，为彼众生令得道故，如来示现如是方便善巧诸事。善男子，如来若断一食食已，令诸声闻及魔波旬、天龙八部及诸天子，作如是念：‘无令眷属生忧苦心，为彼诸事。’是故如来日夜示现如是等事，令发一念不善之心，乃是如来断于诸有，如前示现，后亦如是。令未来世作如是知：‘如来断有，尚有此事，何况我等及其余者！’现此事时，七万天众于如来所起清净心。如来尔时知其心已，种种说法，彼闻法已得法眼净。善男子，我观后世故示是事，如来无有如是业报。”

尔时，净无垢宝月王光菩萨摩诃萨言：“世尊，旃遮摩那毗孙陀梨，木器合腹以谤世尊。此事云何？”

佛言：“善男子，此亦不尔。如来成就无量功德，无业报患。善男子，乃是如来威神之力，能令旃遮摩那毗孙陀梨等，置过无量恒河等世界之外。而被谤者，乃是如来以方便力示业果报。我诸弟子以薄福故，既得出家在我法中，以被谤故则退我法，以不思量如来言教，作如是说：‘我等今者已被谤故，不应得在佛正法中。’令彼诸人闻教忆念：‘诸佛如来具足成就一切白法，灭诸恶法，尚有如是恶对被谤，何况我等及其余者！’如是知已，不复退还，修净梵行。善男子，旃遮摩那毗孙陀梨等，起于恶心，以佛力故令梦开悟：‘我实谤佛！我若舍身，必堕三恶！’善男子，如来若知可防护者必防护之，是故示现如此之事。善男子，无一众生如来舍者，故现此事。”

尔时，净无垢宝月王光菩萨摩诃萨言：“世尊，如来昔在毗兰多国，受毗兰若婆罗门请，而食麦者。此事云何？”

佛言：“善男子，我亦愍念后世众生故现是事。如来实知诸婆罗门、居士等请而不供养，而受其请，彼处安居。何以故？善男子，彼安居处有五百马，所有食麦施与众僧，令至三月。善男子，彼马悉是大菩萨也！宿植德本而值恶友，造诸恶业生畜生中。善男子，彼五百马有调马者，是日藏菩萨，以愿力故生在彼处。善男子，是日藏菩萨，劝五百马发菩提心，为令得脱故生彼处。善男子，以彼善调马主力故，彼五百马皆忆宿命，得菩提心还得本心。善男子，如来愍念彼五百马故，受彼请，彼处安居。调马人麦与如来食，五百马麦诸弟子食。善男子，彼调马者以马音声调五百马，皆令忏悔，劝其发心；复令彼马于佛法中，于三宝所起敬重心。善男子，过三月已，彼五百马舍身生于三十三天。彼在畜生尚得是利！如来尔时为彼说法，令得阿耨多罗三藐三菩提记。善男子，彼处所有调五百马，防护马者，如来记彼，当得成就自调伏心缘觉之道。

“善男子，世间无有是可食物，如来食之而有不作微妙味者！善男子，假使如来食于土块瓦石等物，而无不退微妙味食。善男子，如来所食皆作上味，无有世间三千大千世界之中所食之物而可比者。何以故？以如来得味中上味，得食上味，得大丈夫诸相好等。善男子，汝今应当如是正取如来所食，悉微妙味，无有可比。善男子，阿难比丘怜愍我故而作是言：‘云何如来生转轮圣王家，舍王位出家而能食麦？’如来善知阿难心已，故与一麦告言：‘阿难，汝当知之此是何味？’阿难食已生奇特心，即语我言：‘世尊，我生在王家，长养王家，而未曾得如是上味。’善男子，阿难比丘以彼食味身心得安，七日不食。善男子，以是事故当知，如来无有业报。然彼居士、婆罗门，请诸有德清净比丘不供养者，诸比丘等受请往彼，而不供养示现业报。善男子，汝应当观如来神力，彼婆罗门请佛及僧而不供养，如来记彼不堕恶道。善男子，共佛受请彼处安居五百比丘，于中乃有四十比丘，多有贪心不能观察，不净行故，若得称意微妙食者，悉皆退转；食马麦故，不生欲心，过七日已，得阿罗汉果。善男子，如来善巧知众生心故，受彼请，为度彼故。善男子，菩萨摩诃萨，善巧成就如是甚深秘密法教示现之事。若如是知，名为善解如来密教。”

尔时，世尊为显此义，偈重说言：

&nbsp;&nbsp;&nbsp;&nbsp;“善知渐法门，&nbsp;&nbsp;&nbsp;&nbsp;及以顿所说，

&nbsp;&nbsp;&nbsp;&nbsp;内心善巧知，&nbsp;&nbsp;&nbsp;&nbsp;诸菩萨示现。

&nbsp;&nbsp;&nbsp;&nbsp;善巧知秘密，&nbsp;&nbsp;&nbsp;&nbsp;远离诸疑惑，

&nbsp;&nbsp;&nbsp;&nbsp;善知诸佛说，&nbsp;&nbsp;&nbsp;&nbsp;所有秘密教。”

尔时，净无垢宝月王光菩萨摩诃萨白佛言：“世尊，云何菩萨摩诃萨不求声闻、缘觉乘？”

佛言：“善男子，菩萨摩诃萨在于地狱、饿鬼、畜生诸恶道中，虽在彼处受极重苦不可具说，而心不求声闻、缘觉乘，亦无心求自得解脱，不念少欲，不念少作，不行少欲，不行少作事。善男子，菩萨于彼善业众生而与同事，然是菩萨于彼众生善劝化之，令其修行发阿耨多罗三藐三菩提心。善男子，菩萨摩诃萨成就如是法故，不求声闻、缘觉菩提。”

尔时，世尊为显此义，偈重说言：

&nbsp;&nbsp;&nbsp;&nbsp;“常化诸众生，&nbsp;&nbsp;&nbsp;&nbsp;心不生疲惓，

&nbsp;&nbsp;&nbsp;&nbsp;于无上菩提，&nbsp;&nbsp;&nbsp;&nbsp;坚固不退转。

&nbsp;&nbsp;&nbsp;&nbsp;其心不可动，&nbsp;&nbsp;&nbsp;&nbsp;犹如妙山王，

&nbsp;&nbsp;&nbsp;&nbsp;修行慈悲心，&nbsp;&nbsp;&nbsp;&nbsp;不求二乘道。”

尔时，净无垢宝月王光菩萨摩诃萨白佛言：“世尊，如来已说菩萨成就如是等法，是故名为行大乘、住大乘。而如来不说，以何义故此大乘名为大乘？”

尔时，世尊告净无垢宝月王光菩萨摩诃萨言：“我今问汝，随汝意说。善男子，于意云何？转轮圣王所行之道，具四兵众所行处道，以何而说？”

时，净无垢宝月王光菩萨摩诃萨言：“世尊，是名王道，是名大道，是无畏道，是无碍道，是胜一切诸国王道。”

佛语净无垢宝月王光菩萨摩诃萨言：“善男子，诸佛如来正真正觉所行之道，彼乘名为大乘，名为上乘，名为妙乘，名为胜乘，名无上乘，名无上上乘，名无等乘，名不恶乘，名为无等等乘。善男子，以是义故，名为大乘。”

时，净无垢宝月王光菩萨摩诃萨白佛言：“善哉！世尊。善哉！善逝。善哉！世尊，快说如是大乘名义。”

如来说是十法法门时，魔波旬作是念言：“今日沙门瞿昙过我境界。若我具备四种兵众，恼彼瞿昙，令其不得说此法门。”时魔波旬作是念已，即具四兵，至王舍城耆阇崛山。

时，净无垢宝月王光菩萨摩诃萨，遥见波旬具四兵众，为恼如来，令不得说此法门故欲来至此。时，净无垢宝月王光菩萨摩诃萨即现神通；现神通已，令魔波旬至王舍城四衢道头，唱如是言：“汝王舍城诸人民等，当知今日沙门瞿昙，在王舍城耆阇崛山，为诸四众具说正法，初中后善，文义俱深，淳备具足清净梵行。汝等诸人，可往诣彼沙门瞿昙，听其说法，令汝长夜成大安乐诸利益事。”

尔时，王舍大城之中，诸婆罗门、刹利、长者及居士等，被魔劝已，手执香华、涂香、末香、烧香、宝幢、宝盖，出王舍城至耆阇崛山，到如来所，顶礼佛足，尊重赞叹，却坐一面。时，魔波旬亦具四兵，从王舍城出至耆阇崛山，到如来所，化作曼陀罗华散如来已，与四兵众却坐一面。

时，净无垢宝月王光菩萨摩诃萨，知魔波旬坐一面已，即语魔言：“汝魔波旬，以何因缘将四兵众，恼乱如来，并障如来说此法门？汝今应当于如来所，生惭愧心，起忏悔心。无令汝于长夜得无利益，成大苦报。”

时，魔波旬闻净无垢宝月王光菩萨语已，即合十指，爪掌拄地，礼如来足，于如来所生惭愧心，起忏悔心，而作是言：“我于今者甚畏如来！甚奇善逝！唯愿大慈，受我忏悔。我甚愚痴，无有智慧，无善巧智，不自惜身，而于如来起于恶心，复欲令此法门绝灭。善哉！世尊，重受我忏。”

佛言：“波卑椽，善哉！善哉！长养善根。若我法中有善男子、若善女人，起心忏悔以求清净。善哉！波卑椽。”

时，魔波旬至佛所立，白言：“世尊，如来诸经，皆断恶语、不善语耶？”

如来答言：“如是，如是。”

魔波旬言：“云何如来法王、法主，得法自在而语，称我言波卑椽，如是唤我？”

佛言：“波卑椽，我今为汝说于譬喻。善男子，譬如长者居士财富无穷，唯有一子甚爱念之，不用离目以命系子。然彼一子，诸根不调甚恶谄曲，长者居士爱念心故以杖打之，或瓦或石，欲令此子息彼事故。善男子，于汝意云何？是长者居士挝打其子，有恶心不？”

魔波旬言：“不也，世尊。欲令成就爱念子故，作如是事。”

佛言：“波旬当知，如来正真正觉善知众生心性根欲，是故观察，应以恶言而得度者，即说恶言；应以默然无所言说而得度者，即为默然；应以驱遣而得度者，即驱遣之；应以说法而得度者，即为说之；应以摄受而得度者，即摄受之；应见色身而得度者，即现色身令彼见之；应闻声香若得味触而得度者，即为现声而为说法，至香味触现令得度。”

时，魔波旬欢喜踊跃，复合十指爪掌，顶礼佛足，白言：“世尊，随所有处，若村、若城、若在王都，说此法门。我为听受此法门故，当往其所护此法门，亦为护彼持法法器。世尊，我至彼时必有众相，诸众寂定离睡眠盖，复令诸方上胜法器而来问法。若读、若诵、若受持者，身心俱安，不起慢心随说此法。若广说者，若略说者，于如来所生欢喜心。又复如来，于诸众生起欢喜心；彼诸众生心欢喜已，善根增长，恶法消灭。”

时，大众中有诸外道尼乾子等，闻魔波旬如是忏悔，心大欢喜，踊跃无量，得无生忍。
尔时，尊者阿难白佛言：“世尊，以何因缘说此法时，此诸外道得无生忍？”

佛言：“阿难，乃往过去过无量劫，此王舍城耆阇崛山，尔时有佛，名上力足正真正觉，在此说法。佛说法已，有诸外道来向佛所，欲恼如来，复欲障说此法门故来至佛所。既闻法已，心生欢喜，即言：‘世尊，快说此法！’于如来所生奇特心，以是因缘六十劫中，不堕地狱、饿鬼、畜生；唯生人天，所生之处忆念彼佛，虽忆念佛而无善友。阿难，于意云何？彼诸外道尼乾子等，岂异人乎？今此众中诸外道是。何以故？此诸善男子，当尔之时具足恶见故，欲恼如来并障此法。彼既闻法生大欢喜，以是因缘今蒙佛记，是诸外道当得阿耨多罗三藐三菩提，何况于今得无生忍！”

说此法门时，万二千众生远尘离垢得法眼净，二万众生发阿耨多罗三藐三菩提心。

尔时，尊者阿难白佛言：“世尊，若有善男子、若善女人，于此法门起一念信功德无量，况复读诵受持，拥护广为人说！”

佛言：“阿难，若有善男子、善女人，劝无余众生界，令发阿耨多罗三藐三菩提心。若复有善男子、善女人，于此法门起一念信，若读若诵，广为他说，此人得福过前说者。何以故？阿难，以此法门是一切智智道处。阿难，若有男子、女人，闻此法门及见持此法门法师，若起恶心得罪过前。”

尔时，净无垢宝月王光菩萨摩诃萨言：“若有男子、女人，谤此经者，如来已说得罪过前。”

佛告净无垢宝月王光菩萨摩诃萨言：“若男子、女人，一时挑却一切众生所有眼目。若复有男子、女人，于此法门及持法者，起一恶心得罪过彼。何以故？阿难，以此法门名为光明，能施一切众生慧目。”

尊者阿难白佛言：“世尊，此法门不应于不信男子、女人前说。何以故？须护众生故。世尊，我见如是谤法业缘，生于地狱、饿鬼、畜生恶道中故。”

佛言：“阿难，应说此法门，不应不说。何以故？以此名为彼者因故，令修行已得阿耨多罗三藐三菩提故。”

阿难白佛言：“世尊，当以何名名此法门？云何奉持？”

佛言：“阿难，阿难当知，以说十法，是故名为《十法法门》，如是受持；亦名《净无垢宝月王光菩萨所问》，如是受持。”

佛说此法门时，尊者阿难，净无垢宝月王光菩萨摩诃萨，并众会中诸大菩萨，及声闻众、天龙八部，闻佛所说，皆大欢喜，顶受奉行。

## 大宝积经卷第二十九

### 文殊师利普门会第十

如是我闻：一时，佛在王舍城耆阇崛山中，与大比丘众八百人俱，菩萨摩诃萨四万二千。时有菩萨名无垢藏，与九万二千诸菩萨众，恭敬围绕从空而来。

尔时，世尊即告大众：“彼诸菩萨，为遍清净行世界，普华如来，劝发来此娑婆世界，令于我所听受普入不思议法门。其诸菩萨亦当集会。”说是语已，无量无边他方此界诸菩萨众，悉来集会耆阇崛山，顶礼佛足，却住一面。

尔时，无垢藏菩萨，手持七宝千叶莲华，至如来所，头面礼足，白佛言：“世尊，遍清净行世界，普华如来，以是宝华奉上世尊，致问无量：‘少病少恼，起居轻利，安乐行不？’”作是语已，即升虚空，结跏趺坐。
尔时，文殊师利菩萨摩诃萨，于大众中即从座起，偏袒右肩，右膝著地，合掌恭敬而白佛言：“我念过去久远世时，曾于普灯佛所，闻说普入不思议法门。我于尔时，即便获得八千四百亿那由他三昧，又能了知七十七万亿那由他三昧。善哉！世尊，愿垂哀愍，为诸菩萨说此法门。”

尔时，佛告文殊师利：“汝今谛听，善思念之，当为汝说。”

文殊师利言：“唯然！世尊，愿乐欲闻。”

佛言：“若诸菩萨欲学此法，应当修习诸三昧门，所谓色相三昧、声相三昧、香相三昧、味相三昧、触相三昧、意界三昧、女相三昧、男相三昧、童男相三昧、童女相三昧、天相三昧、龙相三昧、夜叉相三昧、乾闼婆相三昧、阿修罗相三昧、迦楼罗相三昧、紧那罗相三昧、摩睺罗伽相三昧、地狱相三昧、畜生相三昧、阎魔罗界三昧、贪相三昧、瞋相三昧、痴相三昧、不善法三昧、善法三昧、有为三昧、无为三昧。文殊师利，若诸菩萨于如是等一切三昧，善通达者，是则已为修学此法。

“文殊师利，云何名为色相三昧？”即说颂曰：

&nbsp;&nbsp;&nbsp;&nbsp;“观色如聚沫，&nbsp;&nbsp;&nbsp;&nbsp;中无有坚实，

&nbsp;&nbsp;&nbsp;&nbsp;不可执持故，&nbsp;&nbsp;&nbsp;&nbsp;是名色三昧。

“复次，文殊师利，云何名为声相三昧？”即说颂曰：

&nbsp;&nbsp;&nbsp;&nbsp;“观声如谷响，&nbsp;&nbsp;&nbsp;&nbsp;其性不可得，

&nbsp;&nbsp;&nbsp;&nbsp;诸法亦如是，&nbsp;&nbsp;&nbsp;&nbsp;无相无差别，

&nbsp;&nbsp;&nbsp;&nbsp;了知皆寂静，&nbsp;&nbsp;&nbsp;&nbsp;是名声三昧。

“复次，文殊师利，云何名为香相三昧？”即说颂曰：

&nbsp;&nbsp;&nbsp;&nbsp;“假令百千劫，&nbsp;&nbsp;&nbsp;&nbsp;常嗅种种香，

&nbsp;&nbsp;&nbsp;&nbsp;如海纳众流，&nbsp;&nbsp;&nbsp;&nbsp;而无有厌足。

&nbsp;&nbsp;&nbsp;&nbsp;其香若是实，&nbsp;&nbsp;&nbsp;&nbsp;则应可满足，

&nbsp;&nbsp;&nbsp;&nbsp;但有假名字，&nbsp;&nbsp;&nbsp;&nbsp;其实不可取。

&nbsp;&nbsp;&nbsp;&nbsp;以不可取故，&nbsp;&nbsp;&nbsp;&nbsp;鼻亦无所有，

&nbsp;&nbsp;&nbsp;&nbsp;了知性空寂，&nbsp;&nbsp;&nbsp;&nbsp;是名香三昧。

“复次，文殊师利，云何名为味相三昧？”即说颂曰：

&nbsp;&nbsp;&nbsp;&nbsp;“舌根之所受，&nbsp;&nbsp;&nbsp;&nbsp;碱醋等诸味，

&nbsp;&nbsp;&nbsp;&nbsp;皆从众缘生，&nbsp;&nbsp;&nbsp;&nbsp;其性无所有。

&nbsp;&nbsp;&nbsp;&nbsp;若能如是知，&nbsp;&nbsp;&nbsp;&nbsp;因缘和合起，

&nbsp;&nbsp;&nbsp;&nbsp;了此不思议，&nbsp;&nbsp;&nbsp;&nbsp;是名味三昧。

“复次，文殊师利，云何名为触相三昧？”即说颂曰：

&nbsp;&nbsp;&nbsp;&nbsp;“触但有名字，&nbsp;&nbsp;&nbsp;&nbsp;其性不可得，

&nbsp;&nbsp;&nbsp;&nbsp;细滑等诸法，&nbsp;&nbsp;&nbsp;&nbsp;皆是从缘生。

&nbsp;&nbsp;&nbsp;&nbsp;若能知触性，&nbsp;&nbsp;&nbsp;&nbsp;因缘和合起，

&nbsp;&nbsp;&nbsp;&nbsp;毕竟无所有，&nbsp;&nbsp;&nbsp;&nbsp;是名触三昧。

“复次，文殊师利，云何名为意界三昧？”即说颂曰：

&nbsp;&nbsp;&nbsp;&nbsp;“设集三千界，&nbsp;&nbsp;&nbsp;&nbsp;无量诸众生，

&nbsp;&nbsp;&nbsp;&nbsp;一心共思求，&nbsp;&nbsp;&nbsp;&nbsp;意界不可得。

&nbsp;&nbsp;&nbsp;&nbsp;不在于内外，&nbsp;&nbsp;&nbsp;&nbsp;亦不可聚集，

&nbsp;&nbsp;&nbsp;&nbsp;但以于假名，&nbsp;&nbsp;&nbsp;&nbsp;说有种种相。

&nbsp;&nbsp;&nbsp;&nbsp;犹如于幻化，&nbsp;&nbsp;&nbsp;&nbsp;无住无处所，

&nbsp;&nbsp;&nbsp;&nbsp;了知彼性空，&nbsp;&nbsp;&nbsp;&nbsp;是名意三昧。

“复次，文殊师利，云何名为女相三昧？”即说颂曰：

&nbsp;&nbsp;&nbsp;&nbsp;“四大假为女，&nbsp;&nbsp;&nbsp;&nbsp;其中无所有，

&nbsp;&nbsp;&nbsp;&nbsp;凡夫迷惑心，&nbsp;&nbsp;&nbsp;&nbsp;执取以为实。

&nbsp;&nbsp;&nbsp;&nbsp;女人如幻化，&nbsp;&nbsp;&nbsp;&nbsp;愚者不能了，

&nbsp;&nbsp;&nbsp;&nbsp;妄见女相故，&nbsp;&nbsp;&nbsp;&nbsp;生于染著心。

&nbsp;&nbsp;&nbsp;&nbsp;譬如幻化女，&nbsp;&nbsp;&nbsp;&nbsp;而非实女人，

&nbsp;&nbsp;&nbsp;&nbsp;无智者迷惑，&nbsp;&nbsp;&nbsp;&nbsp;便生于欲想。

&nbsp;&nbsp;&nbsp;&nbsp;如是了知已，&nbsp;&nbsp;&nbsp;&nbsp;一切女无相，

&nbsp;&nbsp;&nbsp;&nbsp;此相皆寂静，&nbsp;&nbsp;&nbsp;&nbsp;是名女三昧。

“复次，文殊师利，云何名为男相三昧？”即说颂曰：

&nbsp;&nbsp;&nbsp;&nbsp;“自谓是男子，&nbsp;&nbsp;&nbsp;&nbsp;见彼为女人，

&nbsp;&nbsp;&nbsp;&nbsp;由斯分别心，&nbsp;&nbsp;&nbsp;&nbsp;而生于欲想。

&nbsp;&nbsp;&nbsp;&nbsp;欲心本无有，&nbsp;&nbsp;&nbsp;&nbsp;心相不可得，

&nbsp;&nbsp;&nbsp;&nbsp;由妄分别故，&nbsp;&nbsp;&nbsp;&nbsp;于身起男想。

&nbsp;&nbsp;&nbsp;&nbsp;是中实无男，&nbsp;&nbsp;&nbsp;&nbsp;我说如阳焰，

&nbsp;&nbsp;&nbsp;&nbsp;知男相寂静，&nbsp;&nbsp;&nbsp;&nbsp;是名男三昧。

“复次，文殊师利，云何名为童男相三昧？”即说颂曰：

&nbsp;&nbsp;&nbsp;&nbsp;“如树无根枝，&nbsp;&nbsp;&nbsp;&nbsp;华则不可得，

&nbsp;&nbsp;&nbsp;&nbsp;以华无有故，&nbsp;&nbsp;&nbsp;&nbsp;其果亦不生。

&nbsp;&nbsp;&nbsp;&nbsp;由无彼女人，&nbsp;&nbsp;&nbsp;&nbsp;童男亦非有，

&nbsp;&nbsp;&nbsp;&nbsp;随于分别者，&nbsp;&nbsp;&nbsp;&nbsp;假说如是名。

&nbsp;&nbsp;&nbsp;&nbsp;了知彼女人，&nbsp;&nbsp;&nbsp;&nbsp;及童男非有，

&nbsp;&nbsp;&nbsp;&nbsp;能如是观察，&nbsp;&nbsp;&nbsp;&nbsp;是童男三昧。

“复次，文殊师利，云何名为童女相三昧？”即说颂曰：

&nbsp;&nbsp;&nbsp;&nbsp;“如断多罗树，&nbsp;&nbsp;&nbsp;&nbsp;毕竟不复生，

&nbsp;&nbsp;&nbsp;&nbsp;何有智慧人，&nbsp;&nbsp;&nbsp;&nbsp;于中求果实？

&nbsp;&nbsp;&nbsp;&nbsp;若有能了知，&nbsp;&nbsp;&nbsp;&nbsp;诸法无生者，

&nbsp;&nbsp;&nbsp;&nbsp;不应起分别，&nbsp;&nbsp;&nbsp;&nbsp;童女为能生。

&nbsp;&nbsp;&nbsp;&nbsp;又如焦谷种，&nbsp;&nbsp;&nbsp;&nbsp;其芽本不生，

&nbsp;&nbsp;&nbsp;&nbsp;女人亦复然，&nbsp;&nbsp;&nbsp;&nbsp;是童女三昧。

“复次，文殊师利，云何名为天相三昧？”即说颂曰：

&nbsp;&nbsp;&nbsp;&nbsp;“因清净信心，&nbsp;&nbsp;&nbsp;&nbsp;及以众善业，

&nbsp;&nbsp;&nbsp;&nbsp;受诸天胜报，&nbsp;&nbsp;&nbsp;&nbsp;端正殊妙身。

&nbsp;&nbsp;&nbsp;&nbsp;珍宝诸宫殿，&nbsp;&nbsp;&nbsp;&nbsp;非由造作成，

&nbsp;&nbsp;&nbsp;&nbsp;曼陀罗妙华，&nbsp;&nbsp;&nbsp;&nbsp;亦无种植者。

&nbsp;&nbsp;&nbsp;&nbsp;如是不思议，&nbsp;&nbsp;&nbsp;&nbsp;皆因业力起，

&nbsp;&nbsp;&nbsp;&nbsp;能现种种相，&nbsp;&nbsp;&nbsp;&nbsp;犹若净琉璃。

&nbsp;&nbsp;&nbsp;&nbsp;如是殊妙身，&nbsp;&nbsp;&nbsp;&nbsp;及诸宫殿等，

&nbsp;&nbsp;&nbsp;&nbsp;皆从虚妄生，&nbsp;&nbsp;&nbsp;&nbsp;是名天三昧。

“复次，文殊师利，云何名为龙相三昧？”即说颂曰：

&nbsp;&nbsp;&nbsp;&nbsp;“受此诸龙身，&nbsp;&nbsp;&nbsp;&nbsp;由不修于忍，

&nbsp;&nbsp;&nbsp;&nbsp;兴澍大云雨，&nbsp;&nbsp;&nbsp;&nbsp;遍满阎浮提。

&nbsp;&nbsp;&nbsp;&nbsp;不从前后际，&nbsp;&nbsp;&nbsp;&nbsp;亦不在中间，

&nbsp;&nbsp;&nbsp;&nbsp;而能生此水，&nbsp;&nbsp;&nbsp;&nbsp;复归于大海。

&nbsp;&nbsp;&nbsp;&nbsp;如是诸龙等，&nbsp;&nbsp;&nbsp;&nbsp;积习性差别，

&nbsp;&nbsp;&nbsp;&nbsp;起于种种业，&nbsp;&nbsp;&nbsp;&nbsp;业亦无有生。

&nbsp;&nbsp;&nbsp;&nbsp;一切非真实，&nbsp;&nbsp;&nbsp;&nbsp;愚者谓为有，

&nbsp;&nbsp;&nbsp;&nbsp;能如是了知，&nbsp;&nbsp;&nbsp;&nbsp;是名龙三昧。

“复次，文殊师利，云何名为夜叉相三昧？”即说颂曰：

&nbsp;&nbsp;&nbsp;&nbsp;“是大夜叉身，&nbsp;&nbsp;&nbsp;&nbsp;从于自心起，

&nbsp;&nbsp;&nbsp;&nbsp;是中无有实，&nbsp;&nbsp;&nbsp;&nbsp;妄生于恐怖。

&nbsp;&nbsp;&nbsp;&nbsp;亦无有怖心，&nbsp;&nbsp;&nbsp;&nbsp;而生于怖畏，

&nbsp;&nbsp;&nbsp;&nbsp;观法非实故，&nbsp;&nbsp;&nbsp;&nbsp;无相无所得。

&nbsp;&nbsp;&nbsp;&nbsp;空无寂静处，&nbsp;&nbsp;&nbsp;&nbsp;现此夜叉相，

&nbsp;&nbsp;&nbsp;&nbsp;如是知虚妄，&nbsp;&nbsp;&nbsp;&nbsp;是夜叉三昧。

“复次，文殊师利，云何名为乾闼婆相三昧？”即说颂曰：

&nbsp;&nbsp;&nbsp;&nbsp;“彼实无所趣，&nbsp;&nbsp;&nbsp;&nbsp;名言假施设，

&nbsp;&nbsp;&nbsp;&nbsp;了知趣非趣，&nbsp;&nbsp;&nbsp;&nbsp;乾闼婆三昧。

“复次，文殊师利，云何名为阿修罗相三昧？”即说颂曰：

&nbsp;&nbsp;&nbsp;&nbsp;“修罗相所印，&nbsp;&nbsp;&nbsp;&nbsp;其相本无生，

&nbsp;&nbsp;&nbsp;&nbsp;无生故无灭，&nbsp;&nbsp;&nbsp;&nbsp;阿修罗三昧。

“复次，文殊师利，云何名为迦楼罗相三昧？”即说颂曰：

&nbsp;&nbsp;&nbsp;&nbsp;“无身以为身，&nbsp;&nbsp;&nbsp;&nbsp;名字假施设，

&nbsp;&nbsp;&nbsp;&nbsp;名相无所有，&nbsp;&nbsp;&nbsp;&nbsp;迦楼罗三昧。

“复次，文殊师利，云何名为紧那罗相三昧？”即说颂曰：

&nbsp;&nbsp;&nbsp;&nbsp;“法无作而作，&nbsp;&nbsp;&nbsp;&nbsp;说为紧那罗，

&nbsp;&nbsp;&nbsp;&nbsp;了知此不生，&nbsp;&nbsp;&nbsp;&nbsp;紧那罗三昧。

“复次，文殊师利，云何名为摩睺罗伽相三昧？”即说颂曰：

&nbsp;&nbsp;&nbsp;&nbsp;“彼由于名字，&nbsp;&nbsp;&nbsp;&nbsp;随世而安立，

&nbsp;&nbsp;&nbsp;&nbsp;是中无有法，&nbsp;&nbsp;&nbsp;&nbsp;而妄起分别。

&nbsp;&nbsp;&nbsp;&nbsp;了知此分别，&nbsp;&nbsp;&nbsp;&nbsp;自性无所有，

&nbsp;&nbsp;&nbsp;&nbsp;彼相寂静故，&nbsp;&nbsp;&nbsp;&nbsp;摩睺罗三昧。

“复次，文殊师利，云何名为地狱相三昧？”即说颂曰：

&nbsp;&nbsp;&nbsp;&nbsp;“地狱空无相，&nbsp;&nbsp;&nbsp;&nbsp;其性极清净，

&nbsp;&nbsp;&nbsp;&nbsp;是中无作者，&nbsp;&nbsp;&nbsp;&nbsp;从自分别生。

&nbsp;&nbsp;&nbsp;&nbsp;我坐道场时，&nbsp;&nbsp;&nbsp;&nbsp;了此无生相，

&nbsp;&nbsp;&nbsp;&nbsp;无相无生故，&nbsp;&nbsp;&nbsp;&nbsp;其性如虚空。

&nbsp;&nbsp;&nbsp;&nbsp;此相皆寂静，&nbsp;&nbsp;&nbsp;&nbsp;是地狱三昧。

“复次，文殊师利，云何名为畜生相三昧？”即说颂曰：

&nbsp;&nbsp;&nbsp;&nbsp;“如云现众色，&nbsp;&nbsp;&nbsp;&nbsp;是中无有实，

&nbsp;&nbsp;&nbsp;&nbsp;能令无智人，&nbsp;&nbsp;&nbsp;&nbsp;于此生迷惑。

&nbsp;&nbsp;&nbsp;&nbsp;于彼畜生趣，&nbsp;&nbsp;&nbsp;&nbsp;而受种种身，

&nbsp;&nbsp;&nbsp;&nbsp;犹如虚空云，&nbsp;&nbsp;&nbsp;&nbsp;现于诸色像。

&nbsp;&nbsp;&nbsp;&nbsp;了知业如幻，&nbsp;&nbsp;&nbsp;&nbsp;不生迷惑心，

&nbsp;&nbsp;&nbsp;&nbsp;彼相本寂静，&nbsp;&nbsp;&nbsp;&nbsp;是畜生三昧。

“复次，文殊师利，云何名为阎魔罗界三昧？”即说颂曰：

&nbsp;&nbsp;&nbsp;&nbsp;“造作纯黑业，&nbsp;&nbsp;&nbsp;&nbsp;及以杂业者，

&nbsp;&nbsp;&nbsp;&nbsp;流转阎罗界，&nbsp;&nbsp;&nbsp;&nbsp;受于种种苦。

&nbsp;&nbsp;&nbsp;&nbsp;实无阎罗界，&nbsp;&nbsp;&nbsp;&nbsp;亦无流转者，

&nbsp;&nbsp;&nbsp;&nbsp;自性本无生，&nbsp;&nbsp;&nbsp;&nbsp;诸苦犹如梦。

&nbsp;&nbsp;&nbsp;&nbsp;若能如是观，&nbsp;&nbsp;&nbsp;&nbsp;阎罗界三昧。

“复次，文殊师利，云何名为贪相三昧？”即说颂曰：

&nbsp;&nbsp;&nbsp;&nbsp;“贪从分别生，&nbsp;&nbsp;&nbsp;&nbsp;分别亦非有，

&nbsp;&nbsp;&nbsp;&nbsp;无生亦无相，&nbsp;&nbsp;&nbsp;&nbsp;住处不可得。

&nbsp;&nbsp;&nbsp;&nbsp;贪性如虚空，&nbsp;&nbsp;&nbsp;&nbsp;亦无有建立，

&nbsp;&nbsp;&nbsp;&nbsp;凡夫妄分别，&nbsp;&nbsp;&nbsp;&nbsp;由斯贪染生。

&nbsp;&nbsp;&nbsp;&nbsp;法性本无染，&nbsp;&nbsp;&nbsp;&nbsp;清净如虚空，

&nbsp;&nbsp;&nbsp;&nbsp;十方遍推求，&nbsp;&nbsp;&nbsp;&nbsp;其性不可得。

&nbsp;&nbsp;&nbsp;&nbsp;不了性空故，&nbsp;&nbsp;&nbsp;&nbsp;见贪生怖畏，

&nbsp;&nbsp;&nbsp;&nbsp;无畏生畏想，&nbsp;&nbsp;&nbsp;&nbsp;于何得安乐？

&nbsp;&nbsp;&nbsp;&nbsp;譬如愚痴人，&nbsp;&nbsp;&nbsp;&nbsp;怖畏于虚空，

&nbsp;&nbsp;&nbsp;&nbsp;惊惧而驰走，&nbsp;&nbsp;&nbsp;&nbsp;避空不欲见。

&nbsp;&nbsp;&nbsp;&nbsp;虚空遍一切，&nbsp;&nbsp;&nbsp;&nbsp;于何而得离？

&nbsp;&nbsp;&nbsp;&nbsp;愚夫迷惑故，&nbsp;&nbsp;&nbsp;&nbsp;颠倒分别生。

&nbsp;&nbsp;&nbsp;&nbsp;贪本无自性，&nbsp;&nbsp;&nbsp;&nbsp;妄生厌离心，

&nbsp;&nbsp;&nbsp;&nbsp;如人欲避空，&nbsp;&nbsp;&nbsp;&nbsp;终无能脱者。

&nbsp;&nbsp;&nbsp;&nbsp;诸法性自离，&nbsp;&nbsp;&nbsp;&nbsp;犹如于涅槃，

&nbsp;&nbsp;&nbsp;&nbsp;三世一切佛，&nbsp;&nbsp;&nbsp;&nbsp;了知贪性空。

&nbsp;&nbsp;&nbsp;&nbsp;住此境界中，&nbsp;&nbsp;&nbsp;&nbsp;未曾有舍离，

&nbsp;&nbsp;&nbsp;&nbsp;于贪怖畏者，&nbsp;&nbsp;&nbsp;&nbsp;思惟求解脱。

&nbsp;&nbsp;&nbsp;&nbsp;如是贪自性，&nbsp;&nbsp;&nbsp;&nbsp;究竟常清净，

&nbsp;&nbsp;&nbsp;&nbsp;我证菩提时，&nbsp;&nbsp;&nbsp;&nbsp;了达皆平等。

&nbsp;&nbsp;&nbsp;&nbsp;若执贪为有，&nbsp;&nbsp;&nbsp;&nbsp;于彼当舍离，

&nbsp;&nbsp;&nbsp;&nbsp;由妄分别故，&nbsp;&nbsp;&nbsp;&nbsp;而言舍离贪。

&nbsp;&nbsp;&nbsp;&nbsp;此唯分别心，&nbsp;&nbsp;&nbsp;&nbsp;实无有舍离，

&nbsp;&nbsp;&nbsp;&nbsp;其性不可得，&nbsp;&nbsp;&nbsp;&nbsp;亦无有灭坏。

&nbsp;&nbsp;&nbsp;&nbsp;平等实际中，&nbsp;&nbsp;&nbsp;&nbsp;无解脱分别，

&nbsp;&nbsp;&nbsp;&nbsp;若于贪解脱，&nbsp;&nbsp;&nbsp;&nbsp;于空亦解脱。

&nbsp;&nbsp;&nbsp;&nbsp;虚空及与贪，&nbsp;&nbsp;&nbsp;&nbsp;无尽无差别，

&nbsp;&nbsp;&nbsp;&nbsp;若见差别者，&nbsp;&nbsp;&nbsp;&nbsp;我说令舍离。

&nbsp;&nbsp;&nbsp;&nbsp;贪实无有生，&nbsp;&nbsp;&nbsp;&nbsp;妄起生分别，

&nbsp;&nbsp;&nbsp;&nbsp;彼贪本性空，&nbsp;&nbsp;&nbsp;&nbsp;但有假名字。

&nbsp;&nbsp;&nbsp;&nbsp;不应以此名，&nbsp;&nbsp;&nbsp;&nbsp;而生于执著，

&nbsp;&nbsp;&nbsp;&nbsp;了贪无染故，&nbsp;&nbsp;&nbsp;&nbsp;是则毕竟空。

&nbsp;&nbsp;&nbsp;&nbsp;不由灭坏贪，&nbsp;&nbsp;&nbsp;&nbsp;而得于解脱，

&nbsp;&nbsp;&nbsp;&nbsp;贪法与佛法，&nbsp;&nbsp;&nbsp;&nbsp;平等即涅槃。

&nbsp;&nbsp;&nbsp;&nbsp;智者应当知，&nbsp;&nbsp;&nbsp;&nbsp;了贪寂静已，

&nbsp;&nbsp;&nbsp;&nbsp;入于寂静界，&nbsp;&nbsp;&nbsp;&nbsp;是名贪三昧。

“复次，文殊师利，云何名为瞋相三昧？”即说颂曰：

&nbsp;&nbsp;&nbsp;&nbsp;“以虚妄因缘，&nbsp;&nbsp;&nbsp;&nbsp;而起于瞋恚，

&nbsp;&nbsp;&nbsp;&nbsp;无我执为我，&nbsp;&nbsp;&nbsp;&nbsp;及由粗恶声。

&nbsp;&nbsp;&nbsp;&nbsp;起猛利瞋心，&nbsp;&nbsp;&nbsp;&nbsp;犹如于恶毒，

&nbsp;&nbsp;&nbsp;&nbsp;音声及瞋恚，&nbsp;&nbsp;&nbsp;&nbsp;究竟无所有。

&nbsp;&nbsp;&nbsp;&nbsp;如钻木出火，&nbsp;&nbsp;&nbsp;&nbsp;要假众缘力，

&nbsp;&nbsp;&nbsp;&nbsp;若缘不和合，&nbsp;&nbsp;&nbsp;&nbsp;火终不得生。

&nbsp;&nbsp;&nbsp;&nbsp;是不悦意声，&nbsp;&nbsp;&nbsp;&nbsp;毕竟无所有，

&nbsp;&nbsp;&nbsp;&nbsp;知声性空故，&nbsp;&nbsp;&nbsp;&nbsp;瞋亦不复生。

&nbsp;&nbsp;&nbsp;&nbsp;瞋不在于声，&nbsp;&nbsp;&nbsp;&nbsp;亦不身中住，

&nbsp;&nbsp;&nbsp;&nbsp;因缘和合起，&nbsp;&nbsp;&nbsp;&nbsp;离缘终不生。

&nbsp;&nbsp;&nbsp;&nbsp;如因乳等缘，&nbsp;&nbsp;&nbsp;&nbsp;和合生酥酪，

&nbsp;&nbsp;&nbsp;&nbsp;瞋自性无起，&nbsp;&nbsp;&nbsp;&nbsp;因于粗恶声。

&nbsp;&nbsp;&nbsp;&nbsp;愚者不能了，&nbsp;&nbsp;&nbsp;&nbsp;热恼自烧燃，

&nbsp;&nbsp;&nbsp;&nbsp;应当如是知，&nbsp;&nbsp;&nbsp;&nbsp;究竟无所有。

&nbsp;&nbsp;&nbsp;&nbsp;瞋性本寂静，&nbsp;&nbsp;&nbsp;&nbsp;但有于假名，

&nbsp;&nbsp;&nbsp;&nbsp;瞋恚即实际，&nbsp;&nbsp;&nbsp;&nbsp;以依真如起。

&nbsp;&nbsp;&nbsp;&nbsp;了知如法界，&nbsp;&nbsp;&nbsp;&nbsp;是名瞋三昧。

“复次，文殊师利，云何名为痴相三昧？”即说颂曰：

&nbsp;&nbsp;&nbsp;&nbsp;“无明体性空，&nbsp;&nbsp;&nbsp;&nbsp;本自无生起，

&nbsp;&nbsp;&nbsp;&nbsp;是中无少法，&nbsp;&nbsp;&nbsp;&nbsp;而可说为痴。

&nbsp;&nbsp;&nbsp;&nbsp;凡夫于无痴，&nbsp;&nbsp;&nbsp;&nbsp;而妄生痴想，

&nbsp;&nbsp;&nbsp;&nbsp;于无著生著，&nbsp;&nbsp;&nbsp;&nbsp;犹若结虚空。

&nbsp;&nbsp;&nbsp;&nbsp;奇哉愚痴人，&nbsp;&nbsp;&nbsp;&nbsp;不应作而作，

&nbsp;&nbsp;&nbsp;&nbsp;诸法皆非有，&nbsp;&nbsp;&nbsp;&nbsp;杂染分别生。

&nbsp;&nbsp;&nbsp;&nbsp;如欲取虚空，&nbsp;&nbsp;&nbsp;&nbsp;安置于一处，

&nbsp;&nbsp;&nbsp;&nbsp;设经千万劫，&nbsp;&nbsp;&nbsp;&nbsp;终无有积聚。

&nbsp;&nbsp;&nbsp;&nbsp;愚夫从本来，&nbsp;&nbsp;&nbsp;&nbsp;经不思议劫，

&nbsp;&nbsp;&nbsp;&nbsp;所起于痴结，&nbsp;&nbsp;&nbsp;&nbsp;而无少分增。

&nbsp;&nbsp;&nbsp;&nbsp;如彼取虚空，&nbsp;&nbsp;&nbsp;&nbsp;终无有增减，

&nbsp;&nbsp;&nbsp;&nbsp;多劫集于痴，&nbsp;&nbsp;&nbsp;&nbsp;增减亦如是。

&nbsp;&nbsp;&nbsp;&nbsp;又如于槖籥，&nbsp;&nbsp;&nbsp;&nbsp;受风无际限，

&nbsp;&nbsp;&nbsp;&nbsp;愚痴著欲乐，&nbsp;&nbsp;&nbsp;&nbsp;无有厌足时。

&nbsp;&nbsp;&nbsp;&nbsp;是痴无所有，&nbsp;&nbsp;&nbsp;&nbsp;无根无住处，

&nbsp;&nbsp;&nbsp;&nbsp;以根非有故，&nbsp;&nbsp;&nbsp;&nbsp;亦无痴可尽。

&nbsp;&nbsp;&nbsp;&nbsp;以痴无尽故，&nbsp;&nbsp;&nbsp;&nbsp;边际不可得，

&nbsp;&nbsp;&nbsp;&nbsp;是故诸众生，&nbsp;&nbsp;&nbsp;&nbsp;我不能令尽。

&nbsp;&nbsp;&nbsp;&nbsp;设我一日中，&nbsp;&nbsp;&nbsp;&nbsp;能度三千界，

&nbsp;&nbsp;&nbsp;&nbsp;所有诸众生，&nbsp;&nbsp;&nbsp;&nbsp;皆令入涅槃。

&nbsp;&nbsp;&nbsp;&nbsp;复经不思议，&nbsp;&nbsp;&nbsp;&nbsp;无量千万劫，

&nbsp;&nbsp;&nbsp;&nbsp;日日如是化，&nbsp;&nbsp;&nbsp;&nbsp;众生界不尽。

&nbsp;&nbsp;&nbsp;&nbsp;痴界众生界，&nbsp;&nbsp;&nbsp;&nbsp;是二俱无相，

&nbsp;&nbsp;&nbsp;&nbsp;彼皆如幻化，&nbsp;&nbsp;&nbsp;&nbsp;故不能令尽。

&nbsp;&nbsp;&nbsp;&nbsp;痴性与佛性，&nbsp;&nbsp;&nbsp;&nbsp;平等无差别，

&nbsp;&nbsp;&nbsp;&nbsp;若分别于佛，&nbsp;&nbsp;&nbsp;&nbsp;彼则住愚痴。

&nbsp;&nbsp;&nbsp;&nbsp;痴及一切智，&nbsp;&nbsp;&nbsp;&nbsp;性皆不可得，

&nbsp;&nbsp;&nbsp;&nbsp;然彼诸众生，&nbsp;&nbsp;&nbsp;&nbsp;皆与痴平等。

&nbsp;&nbsp;&nbsp;&nbsp;众生不思议，&nbsp;&nbsp;&nbsp;&nbsp;痴亦不思议，

&nbsp;&nbsp;&nbsp;&nbsp;以不思议故，&nbsp;&nbsp;&nbsp;&nbsp;不应取分别。

&nbsp;&nbsp;&nbsp;&nbsp;如是思惟心，&nbsp;&nbsp;&nbsp;&nbsp;思量不可得，

&nbsp;&nbsp;&nbsp;&nbsp;痴亦不可量，&nbsp;&nbsp;&nbsp;&nbsp;以无边际故。

&nbsp;&nbsp;&nbsp;&nbsp;既无有边际，&nbsp;&nbsp;&nbsp;&nbsp;从何而得生？

&nbsp;&nbsp;&nbsp;&nbsp;自性无生故，&nbsp;&nbsp;&nbsp;&nbsp;相亦不可得。

&nbsp;&nbsp;&nbsp;&nbsp;了痴无有相，&nbsp;&nbsp;&nbsp;&nbsp;观佛亦复然，

&nbsp;&nbsp;&nbsp;&nbsp;应当如是知，&nbsp;&nbsp;&nbsp;&nbsp;一切法无二。

&nbsp;&nbsp;&nbsp;&nbsp;痴性本寂静，&nbsp;&nbsp;&nbsp;&nbsp;但有于假名，

&nbsp;&nbsp;&nbsp;&nbsp;我证菩提时，&nbsp;&nbsp;&nbsp;&nbsp;亦了痴平等。

&nbsp;&nbsp;&nbsp;&nbsp;能作如是观，&nbsp;&nbsp;&nbsp;&nbsp;是名痴三昧。

“复次，文殊师利，云何名为不善三昧？”即说颂曰：

&nbsp;&nbsp;&nbsp;&nbsp;“知彼贪瞋痴，&nbsp;&nbsp;&nbsp;&nbsp;种种诸烦恼，

&nbsp;&nbsp;&nbsp;&nbsp;所有诸行相，&nbsp;&nbsp;&nbsp;&nbsp;虚妄无真实。

&nbsp;&nbsp;&nbsp;&nbsp;能如是观察，&nbsp;&nbsp;&nbsp;&nbsp;是不善三昧。

“复次，文殊师利，云何名为善法三昧？”即说颂曰：

&nbsp;&nbsp;&nbsp;&nbsp;“汝等应当知，&nbsp;&nbsp;&nbsp;&nbsp;诸善意乐者，

&nbsp;&nbsp;&nbsp;&nbsp;心行各差别，&nbsp;&nbsp;&nbsp;&nbsp;皆同于一行。

&nbsp;&nbsp;&nbsp;&nbsp;以一出离相，&nbsp;&nbsp;&nbsp;&nbsp;了知于一切，

&nbsp;&nbsp;&nbsp;&nbsp;皆悉寂静故，&nbsp;&nbsp;&nbsp;&nbsp;是名善三昧。

“复次，文殊师利，云何名有为三昧？”即说颂曰：

&nbsp;&nbsp;&nbsp;&nbsp;“汝等应当知，&nbsp;&nbsp;&nbsp;&nbsp;一切有为法，

&nbsp;&nbsp;&nbsp;&nbsp;非是所造作，&nbsp;&nbsp;&nbsp;&nbsp;亦无可称量。

&nbsp;&nbsp;&nbsp;&nbsp;我了知诸行，&nbsp;&nbsp;&nbsp;&nbsp;性无有积集，

&nbsp;&nbsp;&nbsp;&nbsp;一切皆寂静，&nbsp;&nbsp;&nbsp;&nbsp;名有为三昧。

“复次，文殊师利，云何名无为三昧？”即说颂曰：

&nbsp;&nbsp;&nbsp;&nbsp;“无为性寂静，&nbsp;&nbsp;&nbsp;&nbsp;于中无所著，

&nbsp;&nbsp;&nbsp;&nbsp;亦复无出离，&nbsp;&nbsp;&nbsp;&nbsp;但有假名字。

&nbsp;&nbsp;&nbsp;&nbsp;为执著众生，&nbsp;&nbsp;&nbsp;&nbsp;而说彼名字，

&nbsp;&nbsp;&nbsp;&nbsp;能如是了知，&nbsp;&nbsp;&nbsp;&nbsp;名无为三昧。”

尔时，世尊说如是等不可思议微妙偈时，九万二千菩萨得无生法忍，三万六千比丘而于诸漏心得解脱，七十二万亿那由他诸天，及六千比丘尼，一百八十万优婆塞，二千二百优婆夷等，皆发阿耨多罗三藐三菩提心。

尔时，文殊师利菩萨复白佛言：“唯愿世尊，为诸菩萨演说种种三昧名字，令其闻者诸根通利，而于诸法得智慧明，不为一切邪见众生之所摧伏；亦令证得四无碍辩，于一文字而能了知种种文字，于诸文字了一文字；复以无边辩才，为诸众生善说法要，亦令证得甚深法忍，于一刹那了一切行；是一切行，各各复有无边行相，皆能了知。”

佛言：“文殊师利，有三昧名无边离垢，若菩萨得此三昧，能现一切诸清净色。复有三昧名可畏面，得此三昧，有大威光映蔽日月。复有三昧名出焰光，得此三昧，能蔽一切释梵威光。复有三昧名为出离，得此三昧，令诸众生出离一切贪恚愚痴。复有三昧名无碍光，得此三昧，则能照曜一切佛刹。复有三昧名无忘失，得此三昧，能持诸佛所说教法，亦能为他敷演斯义。复有三昧名曰雷音，得此三昧，善能显示一切言音上至梵世。复有三昧名为喜乐，得此三昧，令诸众生喜乐满足。复有三昧名喜无厌，得此三昧，其见闻者无有厌足。复有三昧名专一境难思功德，得此三昧，而能示现一切神变。复有三昧名解一切众生语言，得此三昧，善能宣说一切语言，于一字中说一切字，了一切字同于一字。复有三昧名超一切陀罗尼王，得此三昧，能善了知诸陀罗尼。复有三昧名为一切辩才庄严，得此三昧，善能分别一切文字种种言音。复有三昧名为积集一切善法，得此三昧，能令众生悉闻佛声、法声、僧声、声闻声、缘觉声、菩萨声、波罗蜜声；如是菩萨住三昧时，令诸众生闻声不绝。”

尔时，文殊师利白佛言：“唯愿世尊，加威护念，令我获得无碍辩才，说此法门殊胜功德。”

佛言：“善哉！随汝所愿。”

文殊师利复白佛言：“若有菩萨于此法门，受持读诵无疑惑者，当知是人于现身中，决定获得四种辩才，所谓捷疾辩才、广大辩才、甚深辩才、无尽辩才；于诸众生心常护念，随所修行欲毁坏者，皆能觉悟令无毁坏。”

尔时，世尊赞文殊师利菩萨言：“善哉！善哉！汝于斯义能善分别。如布施者获大财富，持禁戒者决定生天；若能受持此经典者，现得辩才必无虚妄。如日光出能除诸暝，亦如菩萨坐菩提座，成等正觉决定无疑；受持读诵是经典者，现得辩才亦复如是。文殊师利，若复有人，于现身中欲求辩才，当于此经心生信乐，受持读诵，广为人说，勿生疑惑。”

尔时，无垢藏菩萨白佛言：“世尊，若诸菩萨、佛涅槃后，于此法门心无疑惑，受持读诵，为他广说，我当摄受加其辩才。”

尔时，天魔波旬愁忧苦恼，悲涕流泪，来诣佛所，而白佛言：“如来昔证无上菩提，我于尔时已怀忧恼。复于今者说此法门，倍生大苦如中毒箭。若诸众生闻是经典，决定当于阿耨多罗三藐三菩提，无有退转入般涅槃，令我境界皆悉空虚。如来应正等觉能令一切诸苦众生，咸得安乐。愿垂哀愍与大慈悲，不于此经加威护念，令我安隐忧苦皆除。”

尔时，世尊告波旬言：“勿怀忧恼！我于此法不作加护，诸众生等亦不涅槃。”

天魔波旬闻是语已，欢喜踊跃，忧恼悉除，即于佛前忽然不现。

尔时，文殊师利菩萨前白佛言：“如来今者有何密意，告波旬言，我于此法不作加护？”

佛言：“文殊师利，以无加护加护此法，是故为彼说如是言。以一切法平等实际，皆归真如同于法界，离诸言说不二相故，无有加护。以我如是诚实之言无有虚妄，能令此经于阎浮提广行流布。”

尔时，世尊说是语已，告阿难言：“此经名为《普入不思议法门》。若能受持如是经典，则为受持八万四千法门等无差别。何以故？我于此经善通达已，方能为彼诸众生等，演说八万四千法门。是故，阿难，汝于此法当善护持，读诵流通，无令忘失。”

佛说是经已，文殊师利菩萨、无垢藏菩萨、尊者阿难，及诸世间天、人、阿修罗、乾闼婆等，闻佛所说，皆大欢喜，信受奉行。

## 大宝积经卷第三十

### 出现光明会第一十一之一

如是我闻：一时，佛在王舍城耆阇崛山，与大比丘众五百人俱，一切皆悉得大自在。复有八十那由他菩萨摩诃萨，皆是一生补处，弥勒菩萨而为上首。复有四十那由他诸大菩萨，文殊师利法王子等而为上首。

尔时，会中有一童子，名为月光，即从座起，偏袒右肩，右膝著地，顶礼佛足，合掌恭敬而白佛言：“世尊，如来往昔修何等业？能得如是决定光明、摄取光明、发起光明、显现光明、种种色光明、无杂色光明、狭小光明、广大光明、清净光明、遍清净光明、无垢光明、极无垢光明、离垢光明、渐增长光明、鲜净光明、极鲜净光明、无边光明、极无边光明、无量光明、极无量光明、无数量光明、极无数量光明、速疾光明、极速疾光明、无住光明、无处光明、炽盛光明、照曜光明、爱乐光明、到彼岸光明、无能障光明、不动光明、正直光明、住无边处光明、色相光明、种种色相光明、无量色相光明、青黄赤白色相光明、红色相光明、玻瓈色相光明、虚空色相光明，如是等种种光明，一一皆与五色光明和合显现；乃至青黄赤白等事，一一亦与无量无边种种色光和合显现。

尔时，世尊即为月光而说偈言：

&nbsp;&nbsp;&nbsp;&nbsp;“我以不思议，&nbsp;&nbsp;&nbsp;&nbsp;善业因缘故，

&nbsp;&nbsp;&nbsp;&nbsp;远离诸迷惑，&nbsp;&nbsp;&nbsp;&nbsp;成就种种光。

&nbsp;&nbsp;&nbsp;&nbsp;复以种种行，&nbsp;&nbsp;&nbsp;&nbsp;安住于佛道，

&nbsp;&nbsp;&nbsp;&nbsp;以空无作慧，&nbsp;&nbsp;&nbsp;&nbsp;而现和合光。

&nbsp;&nbsp;&nbsp;&nbsp;譬如外法中，&nbsp;&nbsp;&nbsp;&nbsp;种种相差别，

&nbsp;&nbsp;&nbsp;&nbsp;于中空无我，&nbsp;&nbsp;&nbsp;&nbsp;无作无心意。

&nbsp;&nbsp;&nbsp;&nbsp;又如内身中，&nbsp;&nbsp;&nbsp;&nbsp;空无我无作，

&nbsp;&nbsp;&nbsp;&nbsp;于中能示现，&nbsp;&nbsp;&nbsp;&nbsp;种种诸音声。

&nbsp;&nbsp;&nbsp;&nbsp;由如是无作，&nbsp;&nbsp;&nbsp;&nbsp;现无边色光，

&nbsp;&nbsp;&nbsp;&nbsp;随其所意乐，&nbsp;&nbsp;&nbsp;&nbsp;皆令得满足。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生二种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;差别而显现。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生三种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;差别而显现。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生四种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;差别而显现。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生五种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于净业生。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生六种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于方便生。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生七种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于善业生。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生八种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于胜善生。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生九种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于资粮生。

&nbsp;&nbsp;&nbsp;&nbsp;或于一光中，&nbsp;&nbsp;&nbsp;&nbsp;出生十种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于布施生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生二十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于持戒生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生三十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于忍辱生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生四十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于精进生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生五十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于禅定生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生六十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于智慧生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生七十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于慈心生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生八十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于悲心生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生九十色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于喜心生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生百种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于舍心生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生千种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从千功德生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;出生万种色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从福资粮生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现一俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于净信生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现二俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于随喜生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现三俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从于轻安生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现四俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从尊重佛生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现五俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从尊重法生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现六俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从尊重僧生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现七俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从尊重戒生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现八俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从尊重定生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现九俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从普怜愍生。

&nbsp;&nbsp;&nbsp;&nbsp;或于一事中，&nbsp;&nbsp;&nbsp;&nbsp;现十俱胝色，

&nbsp;&nbsp;&nbsp;&nbsp;各有上中下，&nbsp;&nbsp;&nbsp;&nbsp;从无放逸生。

&nbsp;&nbsp;&nbsp;&nbsp;又从一毛孔，&nbsp;&nbsp;&nbsp;&nbsp;所现诸光明，

&nbsp;&nbsp;&nbsp;&nbsp;彼光种种名，&nbsp;&nbsp;&nbsp;&nbsp;今当为汝说。

&nbsp;&nbsp;&nbsp;&nbsp;我有一光明，&nbsp;&nbsp;&nbsp;&nbsp;名为云净照，

&nbsp;&nbsp;&nbsp;&nbsp;其光由积集，&nbsp;&nbsp;&nbsp;&nbsp;无量善根生；

&nbsp;&nbsp;&nbsp;&nbsp;以于往昔时，&nbsp;&nbsp;&nbsp;&nbsp;见有众生类，

&nbsp;&nbsp;&nbsp;&nbsp;种种多病恼，&nbsp;&nbsp;&nbsp;&nbsp;皆生怜愍心，

&nbsp;&nbsp;&nbsp;&nbsp;给施诸医药，&nbsp;&nbsp;&nbsp;&nbsp;令彼悉除愈，

&nbsp;&nbsp;&nbsp;&nbsp;以此因缘故，&nbsp;&nbsp;&nbsp;&nbsp;得如是光明。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为眼清净，

&nbsp;&nbsp;&nbsp;&nbsp;以灯明施佛，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为耳清净，

&nbsp;&nbsp;&nbsp;&nbsp;以音声供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为鼻清净，

&nbsp;&nbsp;&nbsp;&nbsp;以香水供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为舌清净，

&nbsp;&nbsp;&nbsp;&nbsp;以上味供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为身清净，

&nbsp;&nbsp;&nbsp;&nbsp;以衣服供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为心清净，

&nbsp;&nbsp;&nbsp;&nbsp;于佛常信乐，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为色清净，

&nbsp;&nbsp;&nbsp;&nbsp;彩画于佛像，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为声清净，

&nbsp;&nbsp;&nbsp;&nbsp;于法常称赞，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为香清净，

&nbsp;&nbsp;&nbsp;&nbsp;于僧常恭敬，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为味清净，

&nbsp;&nbsp;&nbsp;&nbsp;随意皆施与，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为触清净，

&nbsp;&nbsp;&nbsp;&nbsp;以涂香供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为法清净，

&nbsp;&nbsp;&nbsp;&nbsp;以摄受诸法，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为地清净，

&nbsp;&nbsp;&nbsp;&nbsp;涂扫佛僧地，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为水清净，

&nbsp;&nbsp;&nbsp;&nbsp;以井泉供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为火清净，

&nbsp;&nbsp;&nbsp;&nbsp;持火而奉施，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为风清净，

&nbsp;&nbsp;&nbsp;&nbsp;持扇而奉施，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为蕴清净，

&nbsp;&nbsp;&nbsp;&nbsp;以身供养佛，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为界清净，

&nbsp;&nbsp;&nbsp;&nbsp;常修于慈心，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为谛清净，

&nbsp;&nbsp;&nbsp;&nbsp;常离于妄语，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为刹清净，

&nbsp;&nbsp;&nbsp;&nbsp;常行于布施，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为声清净，

&nbsp;&nbsp;&nbsp;&nbsp;以称叹诸佛，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为念清净，

&nbsp;&nbsp;&nbsp;&nbsp;以称叹三昧，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为辩清净，

&nbsp;&nbsp;&nbsp;&nbsp;以称叹总持，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为日和合，

&nbsp;&nbsp;&nbsp;&nbsp;以和合乖诤，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为显现义，

&nbsp;&nbsp;&nbsp;&nbsp;以通达空性，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为青色相，

&nbsp;&nbsp;&nbsp;&nbsp;以青莲供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为黄色相，

&nbsp;&nbsp;&nbsp;&nbsp;以薝葡供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为赤色相，

&nbsp;&nbsp;&nbsp;&nbsp;以真珠供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为白色相，

&nbsp;&nbsp;&nbsp;&nbsp;以金华供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为胜功德，

&nbsp;&nbsp;&nbsp;&nbsp;以众彩严饰，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为龙威力，

&nbsp;&nbsp;&nbsp;&nbsp;以龙幡供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为象威力，

&nbsp;&nbsp;&nbsp;&nbsp;以象幡供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为师子王，

&nbsp;&nbsp;&nbsp;&nbsp;师子幡供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名之为牛王，

&nbsp;&nbsp;&nbsp;&nbsp;牛王幡供养，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为月清净，

&nbsp;&nbsp;&nbsp;&nbsp;洒扫于佛塔，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为龙调伏，

&nbsp;&nbsp;&nbsp;&nbsp;以缯带奉施，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名夜叉调伏，

&nbsp;&nbsp;&nbsp;&nbsp;以能谛观察，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为觉悟女，

&nbsp;&nbsp;&nbsp;&nbsp;以离于女相，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为觉悟男，

&nbsp;&nbsp;&nbsp;&nbsp;以离于男相，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名金刚威力，

&nbsp;&nbsp;&nbsp;&nbsp;以业智清净，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为显现空，

&nbsp;&nbsp;&nbsp;&nbsp;以开示世报，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名觉悟真实，

&nbsp;&nbsp;&nbsp;&nbsp;以离于颠倒，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名显示佛语，

&nbsp;&nbsp;&nbsp;&nbsp;以赞于法界，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为离诸过，

&nbsp;&nbsp;&nbsp;&nbsp;以赞于胜解，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名庄严普照，

&nbsp;&nbsp;&nbsp;&nbsp;以赞施灯燎，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为离恩爱，

&nbsp;&nbsp;&nbsp;&nbsp;以赞于定慧，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为离诸习，

&nbsp;&nbsp;&nbsp;&nbsp;以赞前际智，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为离诸著，

&nbsp;&nbsp;&nbsp;&nbsp;以赞无生智，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为离诸趣，

&nbsp;&nbsp;&nbsp;&nbsp;以赞漏尽智，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为舍离处，

&nbsp;&nbsp;&nbsp;&nbsp;以赞于苦智，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为佛神变，

&nbsp;&nbsp;&nbsp;&nbsp;以赞神通力，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为超戏论，

&nbsp;&nbsp;&nbsp;&nbsp;以赞一切智，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为现众色，

&nbsp;&nbsp;&nbsp;&nbsp;以赞于神足，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为乐善友，

&nbsp;&nbsp;&nbsp;&nbsp;以赞于觉性，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为眼前际，

&nbsp;&nbsp;&nbsp;&nbsp;以赞眼前际，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为眼尽际，

&nbsp;&nbsp;&nbsp;&nbsp;以赞于无尽，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名之为有际，

&nbsp;&nbsp;&nbsp;&nbsp;以赞于无有，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为不可坏，

&nbsp;&nbsp;&nbsp;&nbsp;以赞于灭性，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为无边际，

&nbsp;&nbsp;&nbsp;&nbsp;以赞于无际，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名之为有相，

&nbsp;&nbsp;&nbsp;&nbsp;以赞于无为，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名为无变异，

&nbsp;&nbsp;&nbsp;&nbsp;以赞无差别，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名之为不入，

&nbsp;&nbsp;&nbsp;&nbsp;以赞于无著，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名之为不出，

&nbsp;&nbsp;&nbsp;&nbsp;以赞于无起，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;我复有光明，&nbsp;&nbsp;&nbsp;&nbsp;名之为无起，

&nbsp;&nbsp;&nbsp;&nbsp;以赞不出现，&nbsp;&nbsp;&nbsp;&nbsp;由是故得生。

&nbsp;&nbsp;&nbsp;&nbsp;“我有光名无表示，&nbsp;&nbsp;&nbsp;&nbsp;而能成熟诸群生。

&nbsp;&nbsp;&nbsp;&nbsp;我有光名法本性，&nbsp;&nbsp;&nbsp;&nbsp;其光能动俱胝刹。

&nbsp;&nbsp;&nbsp;&nbsp;我有光名调伏魔，&nbsp;&nbsp;&nbsp;&nbsp;其光威德令魔怖。

&nbsp;&nbsp;&nbsp;&nbsp;我有光名福德幢，&nbsp;&nbsp;&nbsp;&nbsp;持其名者离危厄。

&nbsp;&nbsp;&nbsp;&nbsp;我有光名有力幢，&nbsp;&nbsp;&nbsp;&nbsp;持其名者离怨对。

&nbsp;&nbsp;&nbsp;&nbsp;我有光名寂静幢，&nbsp;&nbsp;&nbsp;&nbsp;持其名者离贪欲。

&nbsp;&nbsp;&nbsp;&nbsp;我有光名禅定幢，&nbsp;&nbsp;&nbsp;&nbsp;持其名者离邪行。

&nbsp;&nbsp;&nbsp;&nbsp;我有光名名闻幢，&nbsp;&nbsp;&nbsp;&nbsp;持其名者得称赞。

&nbsp;&nbsp;&nbsp;&nbsp;我有光名悦意幢，&nbsp;&nbsp;&nbsp;&nbsp;持其名者无忧恼。

&nbsp;&nbsp;&nbsp;&nbsp;我有光名净戒幢，&nbsp;&nbsp;&nbsp;&nbsp;持其名者离毁禁。

&nbsp;&nbsp;&nbsp;&nbsp;我有光名妙香幢，&nbsp;&nbsp;&nbsp;&nbsp;持其名者无臭秽。

&nbsp;&nbsp;&nbsp;&nbsp;我有光名法甚深，&nbsp;&nbsp;&nbsp;&nbsp;持其名者无疑惑。

&nbsp;&nbsp;&nbsp;&nbsp;我有光名无所住，&nbsp;&nbsp;&nbsp;&nbsp;持其名者离诸有。

&nbsp;&nbsp;&nbsp;&nbsp;我有光名离分别，&nbsp;&nbsp;&nbsp;&nbsp;持其名者无执取。

&nbsp;&nbsp;&nbsp;&nbsp;我有光名妙高山，&nbsp;&nbsp;&nbsp;&nbsp;持其名者无能动。

&nbsp;&nbsp;&nbsp;&nbsp;我有光名秘密行，&nbsp;&nbsp;&nbsp;&nbsp;持其名者无所著。

&nbsp;&nbsp;&nbsp;&nbsp;我有光名解脱行，&nbsp;&nbsp;&nbsp;&nbsp;持其名者无系缚。

&nbsp;&nbsp;&nbsp;&nbsp;我有光名善调伏，&nbsp;&nbsp;&nbsp;&nbsp;持其名者得柔软。

&nbsp;&nbsp;&nbsp;&nbsp;我有光名无动摇，&nbsp;&nbsp;&nbsp;&nbsp;持其名者离贪染。

&nbsp;&nbsp;&nbsp;&nbsp;我有光名善调顺，&nbsp;&nbsp;&nbsp;&nbsp;持其名者戒圆满。

&nbsp;&nbsp;&nbsp;&nbsp;我有光名众善行，&nbsp;&nbsp;&nbsp;&nbsp;持其名者无所染。

&nbsp;&nbsp;&nbsp;&nbsp;我有光名多利益，&nbsp;&nbsp;&nbsp;&nbsp;闻其名者离诸过。

&nbsp;&nbsp;&nbsp;&nbsp;我有光名胜知见，&nbsp;&nbsp;&nbsp;&nbsp;闻其名者无迷惑。

&nbsp;&nbsp;&nbsp;&nbsp;我有光名求利益，&nbsp;&nbsp;&nbsp;&nbsp;闻其名者无瞋恚。

&nbsp;&nbsp;&nbsp;&nbsp;我有光名心适悦，&nbsp;&nbsp;&nbsp;&nbsp;闻其名者得安乐。

&nbsp;&nbsp;&nbsp;&nbsp;我有光名无热恼，&nbsp;&nbsp;&nbsp;&nbsp;持其名者了空性。

&nbsp;&nbsp;&nbsp;&nbsp;我有光名空无性，&nbsp;&nbsp;&nbsp;&nbsp;持其名者超戏论。

&nbsp;&nbsp;&nbsp;&nbsp;我有光名无依止，&nbsp;&nbsp;&nbsp;&nbsp;持其名者不动摇。

&nbsp;&nbsp;&nbsp;&nbsp;我有光名离迷惑，&nbsp;&nbsp;&nbsp;&nbsp;持其名者不犹豫。

&nbsp;&nbsp;&nbsp;&nbsp;我有光名无住处，&nbsp;&nbsp;&nbsp;&nbsp;持其名者离愚闇。

&nbsp;&nbsp;&nbsp;&nbsp;我有光名厌肉身，&nbsp;&nbsp;&nbsp;&nbsp;持其名者当不受。

&nbsp;&nbsp;&nbsp;&nbsp;我有光名无所取，&nbsp;&nbsp;&nbsp;&nbsp;持其名者离文字。

&nbsp;&nbsp;&nbsp;&nbsp;我有光名无有痴，&nbsp;&nbsp;&nbsp;&nbsp;持其名者离言说。

&nbsp;&nbsp;&nbsp;&nbsp;我有光名无去处，&nbsp;&nbsp;&nbsp;&nbsp;持其名者知未来。

&nbsp;&nbsp;&nbsp;&nbsp;我有光名普边际，&nbsp;&nbsp;&nbsp;&nbsp;持其名者知过去。

&nbsp;&nbsp;&nbsp;&nbsp;我有光名无与等，&nbsp;&nbsp;&nbsp;&nbsp;持其名者了无漏。

&nbsp;&nbsp;&nbsp;&nbsp;我有光名证圣者，&nbsp;&nbsp;&nbsp;&nbsp;持其名者知最上。

&nbsp;&nbsp;&nbsp;&nbsp;我有光名无垢染，&nbsp;&nbsp;&nbsp;&nbsp;持其名者离诸著。

&nbsp;&nbsp;&nbsp;&nbsp;我有光名离尘坌，&nbsp;&nbsp;&nbsp;&nbsp;持其名者无闇蔽。

&nbsp;&nbsp;&nbsp;&nbsp;我有光名无爱恋，&nbsp;&nbsp;&nbsp;&nbsp;持其名者离所依。

&nbsp;&nbsp;&nbsp;&nbsp;我有光名最胜上，&nbsp;&nbsp;&nbsp;&nbsp;持其名者摧他论。

&nbsp;&nbsp;&nbsp;&nbsp;我有光名少壮年，&nbsp;&nbsp;&nbsp;&nbsp;持其名者成六行。

&nbsp;&nbsp;&nbsp;&nbsp;我有光名最胜尊，&nbsp;&nbsp;&nbsp;&nbsp;持其名者智无碍。

&nbsp;&nbsp;&nbsp;&nbsp;我有光明名速疾，&nbsp;&nbsp;&nbsp;&nbsp;持其名者成胜僧。

&nbsp;&nbsp;&nbsp;&nbsp;我有光明名有相，&nbsp;&nbsp;&nbsp;&nbsp;持其名者了深法。

&nbsp;&nbsp;&nbsp;&nbsp;我有光明名无相，&nbsp;&nbsp;&nbsp;&nbsp;持其名者离于慢。

&nbsp;&nbsp;&nbsp;&nbsp;我有光明名无生，&nbsp;&nbsp;&nbsp;&nbsp;持其名者获无得。

&nbsp;&nbsp;&nbsp;&nbsp;我有光明名念佛，&nbsp;&nbsp;&nbsp;&nbsp;为诸如来之所赞，

&nbsp;&nbsp;&nbsp;&nbsp;于多佛所修诸行，&nbsp;&nbsp;&nbsp;&nbsp;尔乃得成如是光。

&nbsp;&nbsp;&nbsp;&nbsp;佛身所现诸光明，&nbsp;&nbsp;&nbsp;&nbsp;千俱胝刹微尘数，

&nbsp;&nbsp;&nbsp;&nbsp;如是无量俱胝刹，&nbsp;&nbsp;&nbsp;&nbsp;其数又如大海沙，

&nbsp;&nbsp;&nbsp;&nbsp;一一微尘诸光明，&nbsp;&nbsp;&nbsp;&nbsp;各有若干多眷属。

&nbsp;&nbsp;&nbsp;&nbsp;其光遍往无佛刹，&nbsp;&nbsp;&nbsp;&nbsp;化作如来清净身，

&nbsp;&nbsp;&nbsp;&nbsp;演说甚深微妙法，&nbsp;&nbsp;&nbsp;&nbsp;安住众生忍辱中。

&nbsp;&nbsp;&nbsp;&nbsp;我有光明名为佛，&nbsp;&nbsp;&nbsp;&nbsp;令诸众生住佛道。

&nbsp;&nbsp;&nbsp;&nbsp;我有光明名为法，&nbsp;&nbsp;&nbsp;&nbsp;清净照曜无瑕垢。

&nbsp;&nbsp;&nbsp;&nbsp;我有光明名为僧，&nbsp;&nbsp;&nbsp;&nbsp;诸佛如来所称叹。

&nbsp;&nbsp;&nbsp;&nbsp;我有光明名清净，&nbsp;&nbsp;&nbsp;&nbsp;其光殊胜甚难得。

&nbsp;&nbsp;&nbsp;&nbsp;我有光明名为华，&nbsp;&nbsp;&nbsp;&nbsp;利益众生得成熟。

&nbsp;&nbsp;&nbsp;&nbsp;我有光明名为梵，&nbsp;&nbsp;&nbsp;&nbsp;或名帝释或名天，

&nbsp;&nbsp;&nbsp;&nbsp;名月名龙名夜叉，&nbsp;&nbsp;&nbsp;&nbsp;名阿修罗迦楼罗，

&nbsp;&nbsp;&nbsp;&nbsp;或有名王名妇女，&nbsp;&nbsp;&nbsp;&nbsp;或名童女或童男。

&nbsp;&nbsp;&nbsp;&nbsp;如是种种诸光明，&nbsp;&nbsp;&nbsp;&nbsp;各以善法化同类，

&nbsp;&nbsp;&nbsp;&nbsp;能令无量俱胝众，&nbsp;&nbsp;&nbsp;&nbsp;皆得成就于菩提。

&nbsp;&nbsp;&nbsp;&nbsp;我有光明名智慧，&nbsp;&nbsp;&nbsp;&nbsp;或有名戒或名慈，

&nbsp;&nbsp;&nbsp;&nbsp;或名悲喜或名灯，&nbsp;&nbsp;&nbsp;&nbsp;或号涂香或音乐，

&nbsp;&nbsp;&nbsp;&nbsp;如是等类诸光明，&nbsp;&nbsp;&nbsp;&nbsp;各随本行为其称，

&nbsp;&nbsp;&nbsp;&nbsp;皆摄无量群生类，&nbsp;&nbsp;&nbsp;&nbsp;由是成就此光明。

&nbsp;&nbsp;&nbsp;&nbsp;我有光明名尊重，&nbsp;&nbsp;&nbsp;&nbsp;诸佛如来之所赞，

&nbsp;&nbsp;&nbsp;&nbsp;于佛教法常恭敬，&nbsp;&nbsp;&nbsp;&nbsp;由是成就此光明。

&nbsp;&nbsp;&nbsp;&nbsp;佛眼所见众生数，&nbsp;&nbsp;&nbsp;&nbsp;一毛孔现若干光，

&nbsp;&nbsp;&nbsp;&nbsp;而彼一一诸光明，&nbsp;&nbsp;&nbsp;&nbsp;各有眷属共围绕，

&nbsp;&nbsp;&nbsp;&nbsp;随诸众生心所念，&nbsp;&nbsp;&nbsp;&nbsp;蒙佛光明皆成熟。

&nbsp;&nbsp;&nbsp;&nbsp;若有闻说此光明，&nbsp;&nbsp;&nbsp;&nbsp;能生欢喜深爱乐，

&nbsp;&nbsp;&nbsp;&nbsp;是人往昔诸佛所，&nbsp;&nbsp;&nbsp;&nbsp;已曾得闻如是经。

&nbsp;&nbsp;&nbsp;&nbsp;我有光明名最胜，&nbsp;&nbsp;&nbsp;&nbsp;眷属八十俱胝数，

&nbsp;&nbsp;&nbsp;&nbsp;昔曾一偈赞于佛，&nbsp;&nbsp;&nbsp;&nbsp;是故成就此光明。

&nbsp;&nbsp;&nbsp;&nbsp;我有光明名无忧，&nbsp;&nbsp;&nbsp;&nbsp;眷属八十那由众，

&nbsp;&nbsp;&nbsp;&nbsp;持一如来所说法，&nbsp;&nbsp;&nbsp;&nbsp;是故成就此光明。

&nbsp;&nbsp;&nbsp;&nbsp;我有光明名胜净，&nbsp;&nbsp;&nbsp;&nbsp;眷属八十俱胝数，

&nbsp;&nbsp;&nbsp;&nbsp;若能受持一三昧，&nbsp;&nbsp;&nbsp;&nbsp;是故成就此光明。

&nbsp;&nbsp;&nbsp;&nbsp;“过去有佛，&nbsp;&nbsp;&nbsp;&nbsp;名为最胜。 &nbsp;&nbsp;&nbsp;&nbsp;彼佛住世，&nbsp;&nbsp;&nbsp;&nbsp;寿命无量。

&nbsp;&nbsp;&nbsp;&nbsp;最初成道，&nbsp;&nbsp;&nbsp;&nbsp;法会之中，&nbsp;&nbsp;&nbsp;&nbsp;时有八十，&nbsp;&nbsp;&nbsp;&nbsp;那由他众。

&nbsp;&nbsp;&nbsp;&nbsp;尔时于此，&nbsp;&nbsp;&nbsp;&nbsp;阎浮提中，&nbsp;&nbsp;&nbsp;&nbsp;有一国王，&nbsp;&nbsp;&nbsp;&nbsp;名为乐声。

&nbsp;&nbsp;&nbsp;&nbsp;其王复有，&nbsp;&nbsp;&nbsp;&nbsp;五百王子，&nbsp;&nbsp;&nbsp;&nbsp;颜貌端正，&nbsp;&nbsp;&nbsp;&nbsp;见者欢喜。

&nbsp;&nbsp;&nbsp;&nbsp;是时父王，&nbsp;&nbsp;&nbsp;&nbsp;威德自在，&nbsp;&nbsp;&nbsp;&nbsp;于三宝所，&nbsp;&nbsp;&nbsp;&nbsp;深生信乐。

&nbsp;&nbsp;&nbsp;&nbsp;其王所有，&nbsp;&nbsp;&nbsp;&nbsp;胜妙园苑，&nbsp;&nbsp;&nbsp;&nbsp;悉皆奉施，&nbsp;&nbsp;&nbsp;&nbsp;彼佛世尊。

&nbsp;&nbsp;&nbsp;&nbsp;是园苑中，&nbsp;&nbsp;&nbsp;&nbsp;经行之处，&nbsp;&nbsp;&nbsp;&nbsp;复有无量，&nbsp;&nbsp;&nbsp;&nbsp;薝葡迦树，

&nbsp;&nbsp;&nbsp;&nbsp;拘律陀树，&nbsp;&nbsp;&nbsp;&nbsp;甄叔迦树，&nbsp;&nbsp;&nbsp;&nbsp;优昙钵罗，&nbsp;&nbsp;&nbsp;&nbsp;波罗波吒，

&nbsp;&nbsp;&nbsp;&nbsp;及尸利沙，&nbsp;&nbsp;&nbsp;&nbsp;无忧树等，&nbsp;&nbsp;&nbsp;&nbsp;其数各有，&nbsp;&nbsp;&nbsp;&nbsp;八十俱胝。

&nbsp;&nbsp;&nbsp;&nbsp;如是诸树，&nbsp;&nbsp;&nbsp;&nbsp;冬夏敷荣，&nbsp;&nbsp;&nbsp;&nbsp;华果枝叶，&nbsp;&nbsp;&nbsp;&nbsp;光色鲜茂，

&nbsp;&nbsp;&nbsp;&nbsp;出微妙香，&nbsp;&nbsp;&nbsp;&nbsp;薰如来身。 &nbsp;&nbsp;&nbsp;&nbsp;有诸比丘，&nbsp;&nbsp;&nbsp;&nbsp;身真金色，

&nbsp;&nbsp;&nbsp;&nbsp;各各皆坐，&nbsp;&nbsp;&nbsp;&nbsp;是林树下，&nbsp;&nbsp;&nbsp;&nbsp;勇猛精进，&nbsp;&nbsp;&nbsp;&nbsp;得陀罗尼。

&nbsp;&nbsp;&nbsp;&nbsp;尔时彼佛，&nbsp;&nbsp;&nbsp;&nbsp;愍其父王，&nbsp;&nbsp;&nbsp;&nbsp;及诸王子，&nbsp;&nbsp;&nbsp;&nbsp;并余大众，

&nbsp;&nbsp;&nbsp;&nbsp;演说如是，&nbsp;&nbsp;&nbsp;&nbsp;决定光经。

&nbsp;&nbsp;&nbsp;&nbsp;其王闻已，&nbsp;&nbsp;&nbsp;&nbsp;心生欢喜，&nbsp;&nbsp;&nbsp;&nbsp;以无量偈，&nbsp;&nbsp;&nbsp;&nbsp;称赞如来。

&nbsp;&nbsp;&nbsp;&nbsp;其王复以，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;微妙宝盖，&nbsp;&nbsp;&nbsp;&nbsp;奉献于佛。

&nbsp;&nbsp;&nbsp;&nbsp;一一宝盖，&nbsp;&nbsp;&nbsp;&nbsp;以摩尼珠，&nbsp;&nbsp;&nbsp;&nbsp;于其网间，&nbsp;&nbsp;&nbsp;&nbsp;周匝严饰。

&nbsp;&nbsp;&nbsp;&nbsp;是摩尼宝，&nbsp;&nbsp;&nbsp;&nbsp;一一价值，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;阎浮檀金。

&nbsp;&nbsp;&nbsp;&nbsp;是一一盖，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;摩尼宝珠，&nbsp;&nbsp;&nbsp;&nbsp;以为璎珞。

&nbsp;&nbsp;&nbsp;&nbsp;是摩尼宝，&nbsp;&nbsp;&nbsp;&nbsp;色泽鲜净，&nbsp;&nbsp;&nbsp;&nbsp;无有昼夜，&nbsp;&nbsp;&nbsp;&nbsp;常放光明。

&nbsp;&nbsp;&nbsp;&nbsp;一一光明，&nbsp;&nbsp;&nbsp;&nbsp;照百由旬，&nbsp;&nbsp;&nbsp;&nbsp;其光显曜，&nbsp;&nbsp;&nbsp;&nbsp;蔽于日月。

&nbsp;&nbsp;&nbsp;&nbsp;其盖复以，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;师子宝带，&nbsp;&nbsp;&nbsp;&nbsp;八十俱胝，

&nbsp;&nbsp;&nbsp;&nbsp;金缕宝鬘，&nbsp;&nbsp;&nbsp;&nbsp;四面严饰。 &nbsp;&nbsp;&nbsp;&nbsp;复以种种，&nbsp;&nbsp;&nbsp;&nbsp;妙色珍奇，

&nbsp;&nbsp;&nbsp;&nbsp;间错庄严，&nbsp;&nbsp;&nbsp;&nbsp;真珠宝网。 &nbsp;&nbsp;&nbsp;&nbsp;以如是盖，&nbsp;&nbsp;&nbsp;&nbsp;周覆园苑。

&nbsp;&nbsp;&nbsp;&nbsp;其上复有，&nbsp;&nbsp;&nbsp;&nbsp;苏摩那华，&nbsp;&nbsp;&nbsp;&nbsp;阿提目多，&nbsp;&nbsp;&nbsp;&nbsp;目真邻陀，

&nbsp;&nbsp;&nbsp;&nbsp;优昙钵罗，&nbsp;&nbsp;&nbsp;&nbsp;青莲华等； &nbsp;&nbsp;&nbsp;&nbsp;如是种种，&nbsp;&nbsp;&nbsp;&nbsp;无量华盖，

&nbsp;&nbsp;&nbsp;&nbsp;一一皆悉，&nbsp;&nbsp;&nbsp;&nbsp;称其宝网。 &nbsp;&nbsp;&nbsp;&nbsp;复以金缕，&nbsp;&nbsp;&nbsp;&nbsp;俱吒摩衣，

&nbsp;&nbsp;&nbsp;&nbsp;以为缯盖，&nbsp;&nbsp;&nbsp;&nbsp;而覆其上。 &nbsp;&nbsp;&nbsp;&nbsp;复有金足，&nbsp;&nbsp;&nbsp;&nbsp;栴檀宝床，

&nbsp;&nbsp;&nbsp;&nbsp;其数亦有，&nbsp;&nbsp;&nbsp;&nbsp;八十俱胝。 &nbsp;&nbsp;&nbsp;&nbsp;其床复以，&nbsp;&nbsp;&nbsp;&nbsp;八十俱胝，

&nbsp;&nbsp;&nbsp;&nbsp;缯彩茵褥，&nbsp;&nbsp;&nbsp;&nbsp;而严饰之。

&nbsp;&nbsp;&nbsp;&nbsp;是时一切，&nbsp;&nbsp;&nbsp;&nbsp;诸众生类，&nbsp;&nbsp;&nbsp;&nbsp;乃至有顶，&nbsp;&nbsp;&nbsp;&nbsp;皆来集会，

&nbsp;&nbsp;&nbsp;&nbsp;于如来所，&nbsp;&nbsp;&nbsp;&nbsp;听是经典。

&nbsp;&nbsp;&nbsp;&nbsp;天龙夜叉，&nbsp;&nbsp;&nbsp;&nbsp;乾闼婆王，&nbsp;&nbsp;&nbsp;&nbsp;摩睺罗伽，&nbsp;&nbsp;&nbsp;&nbsp;阿修罗等，

&nbsp;&nbsp;&nbsp;&nbsp;闻是经已，&nbsp;&nbsp;&nbsp;&nbsp;生欢喜心，&nbsp;&nbsp;&nbsp;&nbsp;以百千偈，&nbsp;&nbsp;&nbsp;&nbsp;称赞如来。

&nbsp;&nbsp;&nbsp;&nbsp;一切皆发，&nbsp;&nbsp;&nbsp;&nbsp;大菩提愿。

&nbsp;&nbsp;&nbsp;&nbsp;诸天龙神，&nbsp;&nbsp;&nbsp;&nbsp;及阿修罗，&nbsp;&nbsp;&nbsp;&nbsp;以殷净心，&nbsp;&nbsp;&nbsp;&nbsp;雨曼陀华，

&nbsp;&nbsp;&nbsp;&nbsp;真珠等宝，&nbsp;&nbsp;&nbsp;&nbsp;而为供养。

&nbsp;&nbsp;&nbsp;&nbsp;尔时复有，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;大威力天，&nbsp;&nbsp;&nbsp;&nbsp;闻是经已，

&nbsp;&nbsp;&nbsp;&nbsp;心生欢喜，&nbsp;&nbsp;&nbsp;&nbsp;发菩提愿，&nbsp;&nbsp;&nbsp;&nbsp;于未来世，&nbsp;&nbsp;&nbsp;&nbsp;得斯光明。

&nbsp;&nbsp;&nbsp;&nbsp;是时如来，&nbsp;&nbsp;&nbsp;&nbsp;知彼意乐，&nbsp;&nbsp;&nbsp;&nbsp;即授其记，&nbsp;&nbsp;&nbsp;&nbsp;当得作佛。

&nbsp;&nbsp;&nbsp;&nbsp;尔时复有，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;释提桓因，&nbsp;&nbsp;&nbsp;&nbsp;并诸梵众，

&nbsp;&nbsp;&nbsp;&nbsp;闻说如是，&nbsp;&nbsp;&nbsp;&nbsp;现光经典，&nbsp;&nbsp;&nbsp;&nbsp;亦生欢喜，&nbsp;&nbsp;&nbsp;&nbsp;发菩提心。

&nbsp;&nbsp;&nbsp;&nbsp;皆得授记，&nbsp;&nbsp;&nbsp;&nbsp;当来作佛。

&nbsp;&nbsp;&nbsp;&nbsp;尔时复有，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;那由他龙，&nbsp;&nbsp;&nbsp;&nbsp;闻是经已，

&nbsp;&nbsp;&nbsp;&nbsp;发菩提心，&nbsp;&nbsp;&nbsp;&nbsp;皆蒙授记。

&nbsp;&nbsp;&nbsp;&nbsp;尔时复有，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;金翅鸟王，&nbsp;&nbsp;&nbsp;&nbsp;闻是经已，

&nbsp;&nbsp;&nbsp;&nbsp;坚持五戒，&nbsp;&nbsp;&nbsp;&nbsp;亦授其记。

&nbsp;&nbsp;&nbsp;&nbsp;尔时复有，&nbsp;&nbsp;&nbsp;&nbsp;八十俱胝，&nbsp;&nbsp;&nbsp;&nbsp;乾闼婆王，&nbsp;&nbsp;&nbsp;&nbsp;闻是经已，

&nbsp;&nbsp;&nbsp;&nbsp;奏千种乐，&nbsp;&nbsp;&nbsp;&nbsp;出微妙声，&nbsp;&nbsp;&nbsp;&nbsp;供养于佛，&nbsp;&nbsp;&nbsp;&nbsp;而得授记。

&nbsp;&nbsp;&nbsp;&nbsp;复有八十，&nbsp;&nbsp;&nbsp;&nbsp;那由他数，&nbsp;&nbsp;&nbsp;&nbsp;夜叉鬼王，&nbsp;&nbsp;&nbsp;&nbsp;闻是经已，

&nbsp;&nbsp;&nbsp;&nbsp;于佛智慧，&nbsp;&nbsp;&nbsp;&nbsp;深生净信，&nbsp;&nbsp;&nbsp;&nbsp;一切皆得，&nbsp;&nbsp;&nbsp;&nbsp;受菩提记。

&nbsp;&nbsp;&nbsp;&nbsp;月光当知，&nbsp;&nbsp;&nbsp;&nbsp;时乐声王，&nbsp;&nbsp;&nbsp;&nbsp;种种供养，&nbsp;&nbsp;&nbsp;&nbsp;彼如来者，

&nbsp;&nbsp;&nbsp;&nbsp;岂异人乎？ &nbsp;&nbsp;&nbsp;&nbsp;即汝身是！

&nbsp;&nbsp;&nbsp;&nbsp;汝因往昔，&nbsp;&nbsp;&nbsp;&nbsp;闻是经典，&nbsp;&nbsp;&nbsp;&nbsp;是故今者，&nbsp;&nbsp;&nbsp;&nbsp;还复咨问。

&nbsp;&nbsp;&nbsp;&nbsp;若人于我，&nbsp;&nbsp;&nbsp;&nbsp;般涅槃后，&nbsp;&nbsp;&nbsp;&nbsp;法轮将欲，&nbsp;&nbsp;&nbsp;&nbsp;灭坏之时，

&nbsp;&nbsp;&nbsp;&nbsp;于是教中，&nbsp;&nbsp;&nbsp;&nbsp;生净信者，&nbsp;&nbsp;&nbsp;&nbsp;则能广说，&nbsp;&nbsp;&nbsp;&nbsp;如是经典。

&nbsp;&nbsp;&nbsp;&nbsp;“若于未来说是经，&nbsp;&nbsp;&nbsp;&nbsp;则为护持于我法，

&nbsp;&nbsp;&nbsp;&nbsp;犹如众商善导师，&nbsp;&nbsp;&nbsp;&nbsp;亦名护持于宝藏。

&nbsp;&nbsp;&nbsp;&nbsp;若于末世闻此经，&nbsp;&nbsp;&nbsp;&nbsp;如弹指顷生欣乐，

&nbsp;&nbsp;&nbsp;&nbsp;当知皆是佛威神，&nbsp;&nbsp;&nbsp;&nbsp;亦由文殊所加护，

&nbsp;&nbsp;&nbsp;&nbsp;是人则为见诸佛，&nbsp;&nbsp;&nbsp;&nbsp;授其秘法令聪慧。

&nbsp;&nbsp;&nbsp;&nbsp;若人质直心柔软，&nbsp;&nbsp;&nbsp;&nbsp;常勤供养于诸佛，

&nbsp;&nbsp;&nbsp;&nbsp;修行无我生慈忍，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人常怀不善心，&nbsp;&nbsp;&nbsp;&nbsp;贪求利养无厌足，

&nbsp;&nbsp;&nbsp;&nbsp;于诸寂静无欣慕，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人供养诸如来，&nbsp;&nbsp;&nbsp;&nbsp;善能了知深妙法，

&nbsp;&nbsp;&nbsp;&nbsp;于佛正智生净信，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人散乱无净心，&nbsp;&nbsp;&nbsp;&nbsp;常行魁脍难调伏，

&nbsp;&nbsp;&nbsp;&nbsp;于诸欲境为僮仆，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人常乐阿兰若，&nbsp;&nbsp;&nbsp;&nbsp;独处空闲心寂静，

&nbsp;&nbsp;&nbsp;&nbsp;不著利养及亲属，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人随顺恶知友，&nbsp;&nbsp;&nbsp;&nbsp;损坏自他诸善法，

&nbsp;&nbsp;&nbsp;&nbsp;彼于戒定多退失，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人意乐极清净，&nbsp;&nbsp;&nbsp;&nbsp;常以智慧观诸法，

&nbsp;&nbsp;&nbsp;&nbsp;为善知识之所护，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人系著亲友家，&nbsp;&nbsp;&nbsp;&nbsp;与之华果令欢喜，

&nbsp;&nbsp;&nbsp;&nbsp;心无正直怀谄曲，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人常念诸佛恩，&nbsp;&nbsp;&nbsp;&nbsp;于胜善根生爱乐，

&nbsp;&nbsp;&nbsp;&nbsp;回向菩提无谄曲，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人恋著于妇女，&nbsp;&nbsp;&nbsp;&nbsp;种种上服而严饰，

&nbsp;&nbsp;&nbsp;&nbsp;常愿与彼同游戏，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人深心无所依，&nbsp;&nbsp;&nbsp;&nbsp;于诸欲境曾无染，

&nbsp;&nbsp;&nbsp;&nbsp;不以饮食生谀谄，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人教导诸群生，&nbsp;&nbsp;&nbsp;&nbsp;而言淫欲无诸过，

&nbsp;&nbsp;&nbsp;&nbsp;则为诽谤三世佛，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人信乐常坚固，&nbsp;&nbsp;&nbsp;&nbsp;发起精进求诸法，

&nbsp;&nbsp;&nbsp;&nbsp;不生疲倦及轻慢，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人系著诸妇女，&nbsp;&nbsp;&nbsp;&nbsp;常于欲境怀思念，

&nbsp;&nbsp;&nbsp;&nbsp;不修智慧广饶益，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人宴坐山林中，&nbsp;&nbsp;&nbsp;&nbsp;修习智慧皆清净，

&nbsp;&nbsp;&nbsp;&nbsp;不贪一切资生具，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人于眼前后际，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则愚痴为魔罥，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于眼前后际，&nbsp;&nbsp;&nbsp;&nbsp;而常通达无迷惑，

&nbsp;&nbsp;&nbsp;&nbsp;彼则解脱诸魔罥，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人于眼有无边，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则愚痴为魔罥，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于眼有无边，&nbsp;&nbsp;&nbsp;&nbsp;而常通达无迷惑，

&nbsp;&nbsp;&nbsp;&nbsp;彼则解脱诸魔罥，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人于眼成坏相，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则愚痴为魔罥，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于眼成坏相，&nbsp;&nbsp;&nbsp;&nbsp;而常通达无迷惑，

&nbsp;&nbsp;&nbsp;&nbsp;彼则解脱诸魔罥，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;乃至耳鼻舌身心，&nbsp;&nbsp;&nbsp;&nbsp;色声香味并触法，

&nbsp;&nbsp;&nbsp;&nbsp;地水火风与体性，&nbsp;&nbsp;&nbsp;&nbsp;事物众生及以苦；

&nbsp;&nbsp;&nbsp;&nbsp;蕴界世生声名谛，&nbsp;&nbsp;&nbsp;&nbsp;贪瞋痴慢爱覆憍，

&nbsp;&nbsp;&nbsp;&nbsp;悭嫉谄诳并忿等，&nbsp;&nbsp;&nbsp;&nbsp;当知一一皆如是。

&nbsp;&nbsp;&nbsp;&nbsp;若人于彼眼尽边，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则堕诸凡夫行，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于彼眼尽边，&nbsp;&nbsp;&nbsp;&nbsp;而常通达无迷惑，

&nbsp;&nbsp;&nbsp;&nbsp;彼则离诸凡夫行，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人于彼眼灭坏，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则堕诸凡夫行，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于彼眼灭坏，&nbsp;&nbsp;&nbsp;&nbsp;而常通达无迷惑，

&nbsp;&nbsp;&nbsp;&nbsp;彼则离诸凡夫行，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人于彼眼寂灭，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则堕诸凡夫行，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于彼眼寂灭，&nbsp;&nbsp;&nbsp;&nbsp;而常通达无迷惑，

&nbsp;&nbsp;&nbsp;&nbsp;彼则离诸凡夫行，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人于眼无去来，&nbsp;&nbsp;&nbsp;&nbsp;而常迷惑不能了，

&nbsp;&nbsp;&nbsp;&nbsp;彼则堕诸凡夫行，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人于眼无去来，&nbsp;&nbsp;&nbsp;&nbsp;而常通达不迷惑，

&nbsp;&nbsp;&nbsp;&nbsp;彼则离诸凡夫行，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不了眼无我，&nbsp;&nbsp;&nbsp;&nbsp;于眼尽性常迷惑，

&nbsp;&nbsp;&nbsp;&nbsp;彼则堕诸凡夫行，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人能了眼无我，&nbsp;&nbsp;&nbsp;&nbsp;于眼尽性常通达，

&nbsp;&nbsp;&nbsp;&nbsp;彼则离于凡夫行，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不了眼无我，&nbsp;&nbsp;&nbsp;&nbsp;于忍行处常迷惑，

&nbsp;&nbsp;&nbsp;&nbsp;彼则堕诸凡夫行，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人能了眼无我，&nbsp;&nbsp;&nbsp;&nbsp;于忍行处常通达，

&nbsp;&nbsp;&nbsp;&nbsp;彼则离诸凡夫行，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不了眼尽性，&nbsp;&nbsp;&nbsp;&nbsp;彼不成就无依戒，

&nbsp;&nbsp;&nbsp;&nbsp;以不成就无依戒，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人能了眼尽性，&nbsp;&nbsp;&nbsp;&nbsp;彼则成就无依戒，

&nbsp;&nbsp;&nbsp;&nbsp;以能成就无依戒，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不了眼尽性，&nbsp;&nbsp;&nbsp;&nbsp;彼不成就无漏戒，

&nbsp;&nbsp;&nbsp;&nbsp;以不成就无漏戒，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人能了眼尽性，&nbsp;&nbsp;&nbsp;&nbsp;彼则成就无漏戒，

&nbsp;&nbsp;&nbsp;&nbsp;以能成就无漏戒，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不了眼尽性，&nbsp;&nbsp;&nbsp;&nbsp;彼不成就无漏慧，

&nbsp;&nbsp;&nbsp;&nbsp;以不成就无漏慧，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人能了眼尽性，&nbsp;&nbsp;&nbsp;&nbsp;彼则成就无漏慧，

&nbsp;&nbsp;&nbsp;&nbsp;以能成就无漏慧，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不了眼尽性，&nbsp;&nbsp;&nbsp;&nbsp;于眼空性常迷惑，

&nbsp;&nbsp;&nbsp;&nbsp;彼不能生总持智，&nbsp;&nbsp;&nbsp;&nbsp;是人不乐于此经。

&nbsp;&nbsp;&nbsp;&nbsp;若人能了眼尽性，&nbsp;&nbsp;&nbsp;&nbsp;于眼空性常通达，

&nbsp;&nbsp;&nbsp;&nbsp;彼则能生总持智，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人了知眼尽性，&nbsp;&nbsp;&nbsp;&nbsp;彼则成就总持智，

&nbsp;&nbsp;&nbsp;&nbsp;乃至无上无著智，&nbsp;&nbsp;&nbsp;&nbsp;是人爱乐于此经。

&nbsp;&nbsp;&nbsp;&nbsp;若人不乐于此经，&nbsp;&nbsp;&nbsp;&nbsp;于眼尽性常迷惑，

&nbsp;&nbsp;&nbsp;&nbsp;彼则退失诸禅定，&nbsp;&nbsp;&nbsp;&nbsp;证无上智实为难。

&nbsp;&nbsp;&nbsp;&nbsp;若人爱乐于此经，&nbsp;&nbsp;&nbsp;&nbsp;于眼尽性能通达，

&nbsp;&nbsp;&nbsp;&nbsp;彼则成就诸禅定，&nbsp;&nbsp;&nbsp;&nbsp;证无上智不为难。

&nbsp;&nbsp;&nbsp;&nbsp;若人了知眼尽性，&nbsp;&nbsp;&nbsp;&nbsp;于无我相能通达，

&nbsp;&nbsp;&nbsp;&nbsp;彼则常闻如是法，&nbsp;&nbsp;&nbsp;&nbsp;深生信解得无疑。

&nbsp;&nbsp;&nbsp;&nbsp;若人思惟眼尽性，&nbsp;&nbsp;&nbsp;&nbsp;昼夜精勤无懈惓，

&nbsp;&nbsp;&nbsp;&nbsp;彼则成就总持辩，&nbsp;&nbsp;&nbsp;&nbsp;常能演说于此经。

&nbsp;&nbsp;&nbsp;&nbsp;若人思惟于此经，&nbsp;&nbsp;&nbsp;&nbsp;成就出现光明智，

&nbsp;&nbsp;&nbsp;&nbsp;彼则显发诸如来，&nbsp;&nbsp;&nbsp;&nbsp;于眼空性能通达。

&nbsp;&nbsp;&nbsp;&nbsp;假使建立百千塔，&nbsp;&nbsp;&nbsp;&nbsp;供养一切诸世尊，

&nbsp;&nbsp;&nbsp;&nbsp;若人思惟于此经，&nbsp;&nbsp;&nbsp;&nbsp;所获功德复过彼。

&nbsp;&nbsp;&nbsp;&nbsp;假使百千诸伎乐，&nbsp;&nbsp;&nbsp;&nbsp;供养如来之舍利，

&nbsp;&nbsp;&nbsp;&nbsp;若人得闻于此经，&nbsp;&nbsp;&nbsp;&nbsp;所获功德复过彼。

&nbsp;&nbsp;&nbsp;&nbsp;佛眼所见诸众生，&nbsp;&nbsp;&nbsp;&nbsp;皆同如来而供养，

&nbsp;&nbsp;&nbsp;&nbsp;过于无量俱胝劫，&nbsp;&nbsp;&nbsp;&nbsp;不如受持于此经。

&nbsp;&nbsp;&nbsp;&nbsp;若人于此契经中，&nbsp;&nbsp;&nbsp;&nbsp;受持演说四句偈，

&nbsp;&nbsp;&nbsp;&nbsp;当于是人生恭敬，&nbsp;&nbsp;&nbsp;&nbsp;犹如最胜大悲尊。

&nbsp;&nbsp;&nbsp;&nbsp;我于往昔百千劫，&nbsp;&nbsp;&nbsp;&nbsp;流转三有生死中，

&nbsp;&nbsp;&nbsp;&nbsp;曾于无量诸佛所，&nbsp;&nbsp;&nbsp;&nbsp;为是经故而供养。

&nbsp;&nbsp;&nbsp;&nbsp;或燃无量百千灯，&nbsp;&nbsp;&nbsp;&nbsp;其炷各等由旬量，

&nbsp;&nbsp;&nbsp;&nbsp;为于此经得自在，&nbsp;&nbsp;&nbsp;&nbsp;是故供养大导师。

&nbsp;&nbsp;&nbsp;&nbsp;或以薝葡婆利华，&nbsp;&nbsp;&nbsp;&nbsp;苏摩那华无忧华，

&nbsp;&nbsp;&nbsp;&nbsp;以此华鬘及幢盖，&nbsp;&nbsp;&nbsp;&nbsp;种种供养如来塔。

&nbsp;&nbsp;&nbsp;&nbsp;我于往昔生死中，&nbsp;&nbsp;&nbsp;&nbsp;有来求者咸能施，

&nbsp;&nbsp;&nbsp;&nbsp;或施华果诸林苑，&nbsp;&nbsp;&nbsp;&nbsp;或施桥梁及井泉，

&nbsp;&nbsp;&nbsp;&nbsp;或施白象及麒麟，&nbsp;&nbsp;&nbsp;&nbsp;或施宝马并彩女，

&nbsp;&nbsp;&nbsp;&nbsp;或施金床珍宝帐，&nbsp;&nbsp;&nbsp;&nbsp;或施璎珞杂华鬘，

&nbsp;&nbsp;&nbsp;&nbsp;如是一一满百千，&nbsp;&nbsp;&nbsp;&nbsp;为此经故心无倦。