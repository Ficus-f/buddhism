## 卷第一

### 三律仪会第一之一

如是我闻：一时，佛住王舍城耆阇崛山。其山高峻，严丽可观，持诸杂种犹如大地，众华卉木悉皆茂盛。其中复有天、龙、夜叉、毗舍阇、紧那罗等，常所游止。复有种种异类诸兽，所谓师子、虎、狼、麒麟、象、马、熊罴之属，止住其中。复有无量百千众鸟，所谓孔雀、鹦鹉、鸲鹆、罗鸟、凫雁、鸳鸯、命命等类，依之而住。是诸众生，以佛威力，不为贪欲、瞋、痴所恼，不相茹食，共相亲爱犹如母子。

是山王中多诸杂树，丛林蓊郁，枝叶繁荣，谓天木香树、庵摩罗树、甄叔迦树、尼俱陀树、栴檀、沉水，如是等树，无不备有。复有水陆无量杂华，所谓阿提目多华、瞻婆香华、波吒罗华、婆师迦华、苏曼那华、由提迦华、优钵罗华、波头摩华、俱物头华、芬陀利华、迦罗娑华、摩诃迦罗娑华，如是等类诸杂名华，光饰山王处处充遍。

是山王中常于夜半，兴大密云，轻雷细雨，从初至末渐遍其山。八功德水流滋普洽，如[殻/牛]乳顷廓然消散，凉风微动适悦身心。是山王中所住众生，及诸卉木，滋润光泽。如妙华鬘微加水洒，光色鲜明，倍更增胜；此山王中众生草木，含滋发晖亦复如是。而此山中生诸软草，靃靡右旋，色香具足，青绿晖映如孔雀咽。其香喻若婆师迦华，其触又类轻兜罗绵。枝叶华果繁荣茂盛，未尝有一不具足者。山地柔软无伤趾步，下足之时陷深四指，举足之时还复如故。其中多有陂泉池沼，清冷盈满生杂莲华，青、黄、赤、白、红、紫、玻瓈、金、火等色，大如车轮，香气普熏一踰缮那。

是山王顶生于大妙宝莲华座，无降伏宝帝青金刚以为其茎，大吠琉璃为诸宝铎，瞻部檀金为广净叶，顺时清净栴檀为台，玛瑙宝王以为其须。其华纵广犹如大海，十亿阿修罗王常所执持，十亿杂色摩尼宝网弥覆其上，十亿龙王雨妙香雨，十亿金翅鸟王口衔缯彩，十亿紧那罗王至诚瞻仰，十亿摩睺罗伽王虔恭俯视，十亿乾闼婆王歌咏赞叹，十亿百千诸大天帝兴布瑞云而雨末香、烧香、衣服、华鬘、幢幡、宝盖，十亿梵王曲躬恭敬，十亿净居天众合掌顶礼，十亿转轮人王七宝侍从来至其所，十亿海王从大海出而敬礼之，十亿光明摩尼宝以为照曜，十亿净福摩尼宝珠为胜庄严，十亿遍照摩尼宝为无垢藏，十亿妙光摩尼宝为大照明，十亿杂色摩尼藏宝而为遍照，赡部幢宝为善安持，十亿金刚师子摩尼宝难胜庄严，十亿日藏摩尼宝间错厕填广大严饰，十亿不思议摩尼宝出种种色为妙庄严，十亿如意宝出无尽庄严。是大莲华，从于如来超过世间善根所生，菩萨志意之所爱慕，遍现诸方；从如幻法出，善法业生，以无诤法性理趣庄严，如梦法性，无行法印，顺无著理，遍满十方一切法界，是顺佛境功德所致。若于无量阿僧祇劫，叹其色相功德庄严，不可穷尽。

尔时，世尊于其华上结跏趺坐，与大比丘众八千人俱，其名曰：尊者阿若憍陈如、尊者阿湿婆氏多、尊者摩史波、摩诃男优陀夷、耶舍、富那、无垢、善臂、憍梵钵提、优楼频螺迦葉、那提迦葉、摩诃迦葉、舍利弗、大目乾连、阿那律、须菩提、离波多、富楼那弥多罗尼子、优波离、罗睺罗、难陀等，而为上首。悉皆觉悟自性谛理，现证实际，入法本性，渡诸有海，行于如来虚空之行。悉能永断随眠结缚，而于摄藏，住无所住，行空寂静，于如来所永断疑惑，入佛智海胜信道中。利益世间为不请友，常能卫护一切众生，与诸有情为不舍友。通达佛法，所行境界守护圣法，誓愿受持诸佛正教，现前得生如来种性，善能趣向一切智智。

复有菩萨摩诃萨众八千人俱，普贤菩萨、文殊师利菩萨等而为上首，所谓最上智智菩萨、最上宝智菩萨、一切语言智菩萨、无著智菩萨、华上智菩萨、日上智菩萨、月上智菩萨、无垢上智菩萨、金刚智菩萨、远尘智菩萨、光幢菩萨、妙高幢菩萨、宝幢菩萨、无碍幢菩萨、华幢菩萨、净幢菩萨、日幢菩萨、端严幢菩萨、离垢幢菩萨、遍照幢菩萨、陀罗尼威德菩萨、宝威德菩萨、大威德菩萨、金刚智威德菩萨、无垢威德菩萨、日威德菩萨、月威德菩萨、福山威德菩萨、智照威德菩萨、普胜威德菩萨、地藏菩萨、虚空藏菩萨、莲华藏菩萨、宝藏菩萨、日藏菩萨、清净功德藏菩萨、法海藏菩萨、遍照藏菩萨、齐藏菩萨、胜莲华藏菩萨、日眼菩萨、净眼菩萨、无垢眼菩萨、无碍眼菩萨、普明眼菩萨、善利智眼菩萨、金刚眼菩萨、宝眼菩萨、虚空眼菩萨、普眼菩萨、天冠菩萨、照法界摩尼冠菩萨、妙菩提摩尼冠菩萨、照十方冠菩萨、出现一切佛藏冠菩萨、超一切世间冠菩萨、普照冠菩萨、无映蔽冠菩萨、执持一切如来师子座冠菩萨、普照法界虚空冠菩萨、梵王髻菩萨、龙王髻菩萨、一切佛变化影像髻菩萨、妙菩提髻菩萨、一切愿海音声摩尼王髻菩萨、放一切如来圆光摩尼宝雷声髻菩萨、一切虚空无差别表示摩尼宝网覆髻菩萨、一切如来法轮声髻菩萨、一切三世名轮声髻菩萨、大光菩萨、无垢光菩萨、宝光菩萨、离尘光菩萨、法光菩萨、寂静光菩萨、日光菩萨、神变光菩萨、天光菩萨、福光菩萨、智光菩萨、法光明菩萨、神通光菩萨、光照菩萨、华光菩萨、宝光菩萨、觉光明菩萨、梵光菩萨、普照光菩萨、梵音菩萨、海音菩萨、地吼音菩萨、世间王音菩萨、山王音菩萨、山王相击音菩萨、遍法界音菩萨、一切法海雷音菩萨、摧伏诸魔音菩萨、大悲理趣云雷音菩萨、遍息一切世间苦恼音菩萨、法胜涌菩萨、殊胜涌菩萨、智胜涌菩萨、福须弥胜涌菩萨、功德最胜涌菩萨、名闻胜涌菩萨、普光胜涌菩萨、大慈胜涌菩萨、智照胜涌菩萨、如来种姓胜涌菩萨、光德菩萨、胜德菩萨、法涌德菩萨、遍照德菩萨、法德菩萨、月德菩萨、虚空德菩萨、宝德菩萨、光德菩萨、智德菩萨、婆罗帝王菩萨、法帝王菩萨、象帝王菩萨、梵帝王菩萨、山帝王菩萨、众帝王菩萨、天帝王菩萨、寂静帝王菩萨、不动帝王菩萨、最胜帝王菩萨、菩提寂静声菩萨、无著声菩萨、地声菩萨、大海声菩萨、音声菩萨、照法声菩萨、虚空声菩萨、一切声菩萨、善根雷声菩萨、发悟本愿声菩萨、摧一切魔军声菩萨、智须弥觉菩萨、虚空觉菩萨、清净觉菩萨、无碍觉菩萨、开悟觉菩萨、照三世觉菩萨、宝觉菩萨、广大觉菩萨、普光觉菩萨、法界理趣照觉菩萨。如是等菩萨摩诃萨八千人俱，皆悉安住普贤愿行：所行无著者，普遍一切诸佛刹故；变无边身者，亲近一切佛如来故；所缘无际限境界清净者，了知一切佛神变故；趣无量者，往诣诸佛现等觉处无休息故；无边光明者，于一切法实相海中得无边智光明故；无边劫中说功德无尽者，辩才清净故；等虚空界者，智所行境清净故；无所依者，随世意乐现色身故；能离翳者，了知无有众生界故；虚空智慧者，放光明网遍法界故；究竟寂静者，最寂静心故；一切陀罗尼种性智境界者，于三摩地勇猛无畏者，眼住法界尽其际者，于一切法住无所得者，游无边智海者，已度智彼岸者，般若波罗蜜多者，般若波罗蜜多到一切世间波罗蜜者，于三摩地彼岸得自在者。

复有五百比丘尼俱，其名曰：摩诃波阇波提比丘尼、瞿昙弥比丘尼、安隐比丘尼、优钵罗华比丘尼、瘦瞿昙弥比丘尼、耶输陀罗比丘尼等，而为上首。复有五百优婆塞俱，其名曰：善威德优婆塞、天威德优婆塞、慧光优婆塞、名称威德优婆塞、超名称威德优婆塞、善慧优婆塞、月德优婆塞、月欢喜优婆塞、大欢喜优婆塞、罗睺贤优婆塞、大贤优婆塞等，而为上首。复有五百优婆夷俱，其名曰：大光优婆夷、善光优婆夷、善身优婆夷、可乐身优婆夷、贤德优婆夷、月光优婆夷、光明优婆夷、胜光优婆夷、善眼优婆夷等，而为上首。及余无量天、龙、夜叉、乾闼婆、阿修罗、迦楼罗、紧那罗、摩睺罗伽等，围绕恭敬，而为说法。所谓广说三律仪品，一切如来毗奈耶法，开现一切诸菩萨行，明照法界入诸法门，能净庄严一切佛刹，摧诸邪论降伏魔怨，令众生界心得欢喜；开晓有情稠林之心，随众生意而为宣说；开示照曜众生诸根，令其转趣。

尔时，尊者摩诃迦葉，从坐而起，偏袒右肩，右膝著地，合掌向佛，白佛言：“世尊，若诸众生，求于佛法力无畏者，摄受何法而修行之？摄受何法增长成熟诸如来道？摄受何法取诸功德，增长证入阿耨多罗三藐三菩提，得不退转？”

佛告大迦葉言：“善哉！善哉！迦葉，汝今所问，多所安隐，哀愍世间！义利饶益安乐人天，乃能问佛如是之事！汝今谛听，善思念之，吾当为汝分别解说。”时，大迦葉及诸大众，受教而听。

佛告迦葉：“若诸众生，求佛智慧力无畏者，是等众生，无有少法为其可得，无所依倚种诸善根。

“迦葉，菩萨乃至求于阿耨多罗三藐三菩提时，有所得者即为著想。若著想者，于佛法外起有为想，于有为外起无为想，即于佛法而生想著及起解执。起解执时，于佛法中坚住不舍，当知是人不名为向无上佛道。何以故？以于佛法起想执我而作勤修，则与我执数相应故而不舍离，则分别所分别。由是分别所分别处，则为所害，若为所害则便驰骋，若驰骋者则有流转，若流转者则有贯穿，有贯穿者则有妄想，有妄想者则有分别，有分别者则增妄想，若增妄想则有遍计，若有遍计则离寂静，若离寂静则有随逐，若有随逐则有游行，若有游行则便失坏。云何失坏？谓失安隐。云何安隐？谓无分别。若失坏者则便常入，若常入者则便亲近，若亲近者则有随眠，若有随眠则有相续，若有相续则增相续，若增相续则遍相续，若遍相续语则狂乱，语若狂乱则便诳惑，若有诳惑则便忧恼，有忧恼者则有悔恨，若有悔恨则依倚无明，为忧喜损害。而于是中，无有少法可为依倚。然从妄想流澍生故，为想系缚；从想系缚则想相续故名想缚，无有实处。一切贪处、忿瞋痴处，皆是虚妄遍计分别增分别，计度增计度，是故彼人不能速得阿耨多罗三藐三菩提。

“迦葉，是名爱处。何名爱处？无有定法名之为爱、名为爱者、名爱处所。然有爱者但由坚著，若坚著时为虚空爱。若虚空爱生执著者，彼人即当得爱执著、我爱执著者、众生爱执著者、善不善爱执著者。迦葉，是人则于一切空法起非空分别，则于非物而生物想。何谓为物？谓以菩提。若以菩提为其物者，彼彼众生由我想故。而有我想即非菩萨；于是中想若不可得，彼中想者亦不可得，是名我想无真实句，此即增语所谓我想。若复有能圆满萨埵，则圆满菩提。何谓菩提？所谓圆满犹如于幻。云何如幻？谓说大我想者、大命想者，若复以想依止想者，则由非想依止非想；若以非想依非想者，则由狂醉故醉；若由狂醉故醉，则以苦逐苦；若以苦逐苦者，则彼彼如来皆说安住狂言驰骋者。何故名住狂言驰骋者？谓增作意，若增作意则有贡高，若有贡高则有言说，若有言说则便增说，若有增说如来记之。是言说者、教授者、所持者，是故诸法皆从作意而得生长。

“迦葉，如上空中有云聚起，不从东、西、南、北、四维、上、下而来。是故如来名实语者，知是云聚非十方来，如实说之，以其义说，理相应说，以实理说。言云聚者，则为非聚，故名云聚。何名云聚？以其各别起相状故。云何种类各别相状？以种种相皆是广大，迷惑相续，而于其中无少大相以为可得。汝观云聚起广大相，则为非相。若非想者，但由毕竟广大之相，非实云聚。迦葉，譬如有人语他人曰：‘可共往诣荫处坐耶？’智者言曰：‘我不往坐。’彼作是言：‘我于今者不作是说，但言是荫。’尔时，智者复语彼言：‘汝言荫者，即是非荫。’迦葉，汝观彼人，乃至随俗犹能觉了。如是，如是，迦葉，如来如实了知诸法真实理性，于大众中正师子吼。

“复次，迦葉，如来乐欲于随顺法住非顺想。于诸众生所有我想，于如来所是第一义。何以故？如来今者已知彼想，悉知一切众生想者即为非想，此是最胜秘密之言。或有愚夫而生违背与如来诤，是故我言：‘世与我诤，我不与世诤。’云何名世？所谓众生。何故众生名之为世？如来了知如是世间，是故众生名之为世。如彼愚夫异生之解，则便坏灭，极为所害。此是彼等常得信住，随其世俗所谓无明。何以故？彼居大闇名住世者，若住世者则便有贪，若有贪者则便有瞋，若有瞋者则便有痴，若有痴者则为不净，若不净者则便相违。与谁相违？所谓如来及声闻众。若相违者则便乖背，若乖背者则重相违，重相违者则乐于有，乐于有者心则求之，求于有者则便遍求，若遍求者则不知足，不知足者则多所作，多所作者则便多欲，若多欲者彼则随眠于三界中，若随眠三界则令他随眠，令他随眠者彼则随流亦随流行者，若是随流随流行者则趣于死，若趣死者则不趣涅槃，不趣涅槃者则至非行处，至非行处者则趣地狱。如是，迦葉，由不祥法与之相应，瞋忿毒心及不覆蔽，不覆蔽者不观我想，不观察者作一合想，不能销灭我及我所。何名为我执？不实故，住种种想造诸世业，若如是者，彼执我相以为其我。何名我所？谓贪欲，故名为我所。以于诸欲与身和合即起贪心，起贪著已能坏戒蕴，便于他所生不善心，由瞋覆蔽互相轻毁，及于财物摄为己有，亲近守护，是名我所。有我所者则有流转，有流转者则有迷惑，有迷惑者则有诽谤，有诽谤者则便有瞋，有瞋恚者则有吞害，有吞害者则为所烧，为所烧者则便遍烧。如是等过皆由贪欲，起男女想及以命想是我所有，名为我所。以是义故，说我所者则骂己身。一切愚夫，以我随眠为愚夫法，是故说之以为我所。迦葉，若有众生不闻此法，而说菩提及菩萨行，则为非行。言菩萨行者，实无所行是菩萨行。

“复次，迦葉，若诸菩萨得行圆满，无有缺减，清净、极清净、遍清净者，是人则能说此大法，名有势力勇猛精进。其所说法等于虚空而无积聚，为如理者、有功德者、能修行者，终不为彼不如理者、无功德者、不修行者。汝等应当受持此法，于是法中勿生执著。何以故？如来所说最为第一，为于最上应供有情而发问故，我以胜法而为解说。云何胜法？谓无法想。

“迦葉，如是菩萨具足护持最初净戒，心不贡高，不造无间业，不犯比丘尼，亦不亲近诸俗人家，远离杀生及不与取、欲邪行法，离虚诳语，离间粗恶杂秽语言，远离欲贪、瞋恚、邪见，既不自恼亦不恼他，不与欲俱亦不受欲，不为博戏亦不教化，终不亲近不男之人，不往淫女、寡妇、处女之家，不近他妻，亦不亲近罗捕鱼鸟、畋猎魁脍旃荼罗等，于饮酒人不执其手而与斗诤。离此诸事，如避恶狗旃荼罗辈。由住慈心，于彼一切所远离者，乃至不起一念恶心。有二十处应当远离。何等二十？谓离女人，亦不与他调戏、粗言、论义、诤讼；于父母处及佛法僧，离不恭敬；若诸女人减二十众，不为说法；除有男子，终不往诣比丘尼尼僧说法会处；不应问讯诸比丘尼；不与女人作其书疏；或为他人传书送彼，应付丈夫，勿付妇女；于一切时亲族别请终不受之；不以欲心经须臾顷住女人前；又亦不应舍离本居，往其屏处而与女人共为谈说；不得随逐比丘尼行；若比丘尼所施衣服不应受用，除在四众演说法时，为说法故有施衣者，应生是心犹如大地，然后受之；不应别观施者之面；若闻有尼劝导施衣，不应受用；若比丘尼劝请受食，设令病苦终不受之，况复无病？若有寡妇而来请食，僧数不满，亦不受之；又亦不应入尼众内；不应唤彼比丘尼来；若比丘尼来唤菩萨，应离住处，拱手仰头，背而舍去；若说法时，有比丘尼来礼其足，无令足动，但应目视双手掌中。善男子，不应唯身修习精进，亦当勤心正念一处，于诸境界勿起贪瞋，为求一切智故，起坚牢誓。闻是法已，成就信心，应当修学。

“迦葉，若有趣菩萨乘善男子、善女人等，适闻此法，不能生于如实深信，终不能得阿耨多罗三藐三菩提。何以故？由修学故证彼菩提，非不修学而能得证。若不修习得菩提者，猫兔等类亦应证得无上菩提。何以故？不正行者，不能证得无上觉故。何以故？若不正行得菩提者，音声言说亦应证得无上菩提，作如是言：‘我当作佛！我当作佛！’以此证故，无边众生应成正觉。

“迦葉，若有众生修学此行，甚为难有，犹尚不能经一昼夜专念在心，何况一劫乃至千劫？是故如来出现于世，甚为难事！迦葉，假使三千大千世界一切众生，若经一劫、百劫、千劫乃至亿百千劫，为一众生同唱是言：‘汝应作佛！汝应作佛！’是诸众生悉共围绕，相续唱言：‘当得成佛！当得成佛！’如是次第出息入息犹可断绝，彼所发言曾无间断。如是之言，尚不能熟初菩提心，何况能证无上佛果？若能证者，无有是处。

“迦葉，我灭度后末法之时，及与汝等已般涅槃，不为诸天之所信护。当于尔时，多有众生闻我功德，发菩提心。于中或有诸比丘等，虽发无上菩提心已，而便安住二十法中。何等二十？所谓亲附诸比丘尼，受不净食，贪著美味，受比丘尼劝化饮食。迦葉，譬如今世多闻比丘，住阿兰若或聚落中，勤修习法。于当来世诸比丘等，亦复如是，于聚落间或阿兰若，与比丘尼聚集言谈，问答法义。彼诸比丘及比丘尼，多生染心，少生法心。迦葉，汝观是辈得菩萨名，堕大危险取于恶趣。当于尔时，初为法缘而相亲附，互相见已欲火烧心，动于唇口表其欲念。彼相近时初为弟子，以阿阇梨法而申礼敬，自此之后当渐遣使，通致语言，道路期会；或于街衢，或在寺内，遥相瞻视，于出入时问其所由，互称亲族结为姊妹。彼等由是数相见故而相习住，既习住已生于染心，生染心已共为秽事；为秽事已，更以非梵行名而相呼召。由行非法，退失菩提及以善趣，远离涅槃，弃舍如来，违背正法，厌恶于僧。在于屏处，起欲恚害诸恶寻思。是人无有菩萨胜业四净梵行，譬如今时勤修梵行诸菩萨众。于未来世起欲恚害恶寻思者，亦复如是。迦葉，当于尔时住是种类，所谓恶行、贼行、矫行。汝观尔时毁禁戒者，闻是等经便生诽谤。若有已能住戒布施，生于欢喜发菩提心，后闻是经复生谤毁。汝观尔时有此相貌，可为记验。若闻是经而生诽谤，于中智者、修净戒者、持正法者，知是经内说此比丘名不知法，即应舍离。如是等人，此辈无心爱敬法故。

## 大宝积经卷第二

### 三律仪会第一之二

“复次，迦葉，当于尔时，有人诈现修菩萨行，便自显扬，生于放逸。生放逸已，谓胜独觉及阿罗汉，住于非理，名不可治，当堕恶趣。

“复次，迦葉，未来有人，住于非业作非业故，取众生相为说法故，处处游行唯修似行，极似布施、持戒、安忍、精进、静虑、般若波罗蜜，炽盛流布。若有如实说是经者，则为他人憎嫌舍弃；于是经中，起邪见想。是愚痴人不知此经呵责破戒。迦葉，当于尔时，皆为贼行之所秽污。是故彼人不思己过，能甚破坏正等菩提，由覆藏故怀羞而谤无上佛果。

“复次，迦葉，当尔之际，不随顺僧，不知恩报，而行开发。云何开发？谓开发他心，如来说彼数以语言诳惑他故，招致饮食。迦葉，当于尔时，不护语言，诃毁如来别解脱戒；复与不护语人同其事业，不摄威仪住不净处，为住不净处者说诸法门。此法渐当为人轻贱，如是渐渐多有女人弃舍丈夫入于寺舍，为闻法故而便就坐。时有比丘，即为宣说相似涅槃。迦葉，我观尔时，有五百数非法之门，不修行人常当随顺，五百烦恼悉无所减，诸有所为与俗无别，当有如是大可畏事！而复于中希望利益，是故求菩提者，不应亲近诸比丘尼，亦不应行如是之行；常当舍离一切交游；应一切时舍诸利养，受行乞食；舍所爱服，受粪扫衣；弃舍一切楼阁、房宇、床铺、卧具，应住溪涧、岩窟、树下；舍离一切病缘医药、资具所须，依陈弃药；知诸众生昔为亲属，行大慈心，常应忍受捶打呵骂，终不捶打毁骂他人；舍离一切知友、施主、诸眷属家，应当随顺自业行智；不应同彼在家俗人，常应顺奉波罗提木叉教。

“迦葉，世若有人于别解脱起违背想，则为于佛力、无所畏而生违背。彼若于佛力、无所畏生违背者，则于去来、现在诸佛而生违背，由此未来所受异熟无量大苦。假使三千大千世界一切众生受地狱苦，比前众生所受苦毒，百分不及一，千分不及一，百千俱胝乃至算数譬喻、优波尼沙昙分亦不及一。若欲远离如是苦恼，应当远离如是种类恶行比丘；纵远相去千踰缮那，亦应遥避，何况近耶！若但闻名，尚应弃舍，何况见闻而不远离？是故应当亲近一法。何等一法？谓一切法悉无所有。若得诸法无所有忍，则不亲近供养承事如是恶人。是人复应亲近二法。云何为二？谓求诸法本无所有，及求诸法性，而亦不应起于求心。应云何求？如所求者都不可得，不可得中不应起无所得心犹如邪见；如是离一切三界心顺菩提行，离一切相心顺菩萨行。菩萨行者，谓前所说为菩萨行。是故闻此法已，应舍离之，则于来世亲得奉事弥勒世尊，心不贡高，亦不卑劣，作是唱言：‘快哉安乐！我得解脱魔之罥网及诸恶趣。’

“迦葉，若于后时闻是经典，不惊不怖，及见己身于中随顺，复能发心受持此教，佛知是人定当守护我之正法。迦葉，譬如长者财宝无量，子于家中，乃至见一盛水之器，起父财想。彼于异时，其父丧亡，资财散失，忽见其器，寻自念言：‘是我父物。’将置身边，或时藏举。迦葉，当于尔时，诸比丘辈亦复如是，闻此经已，作是念言：‘此是如来柔软微妙大梵音声之所演说。’复有比丘闻已诽谤，持法比丘作如是言：‘此最真实，如来所说。’彼持法者，人众微少，住处劣弱，将如是经昼夜藏举，极遭诽谤。如是等人，我亦知见，悉皆付嘱弥勒世尊；于最后时，当为卫护如来法城，次后当为无碍大施。

“复次，迦葉，若善男子闻是法已，随其智慧而修行之，成就深信正见众生，于当来世遇弥勒佛，初会之中具修梵行；于最后时，亦当卫护如来法城。迦葉，我今普观，乃至不见一人不亲近我，于当来世五十年中，闻是经典不生诽谤，则能受持读诵之者，无有是处。若于此时，得见我身，及以奉事供养之者，彼于来世五十年中，当得读诵受持是经，不待于我叹其功德。彼等自成一切智智同一体时，随念于我，心生欢喜，作如是言：‘希有奇特释迦牟尼佛，善能摄受护念我等。’是故，迦葉，应学此法。学此法者，随所乐求一切功德皆不难证。”


尔时，大迦葉白佛言：“世尊，我已究竟无复志求，于此法中，退于阿耨多罗三藐三菩提。我于是中极为知足，终不能成一切智智。世尊，无上菩提是希有事，于我声闻难为证得。”

佛告大迦葉言：“我不为汝说，然今因汝为他敷演。汝今勿于如是大事而生疑惑，汝等亦当速证无上正等菩提。

“复次，迦葉，若诸众生成渴法心，成求法心，渐次皆证无上菩提。既证得已，为断一切希求心故，与诸众生宣说正法。迦葉，菩萨应当成就四法发大精进。何等为四？云何精进？所谓不求色、受、想、行、识，求无漏法，谓无地界，无水、火、风界，不说地界，不说水、火、风界，所有言说悉名表示，是表示法皆非实有。菩萨不应取表示法以为坚实。”

时，大迦葉白佛言：“世尊，我等于如来所实无疑惑。若他问言：‘是表示法非真实者，佛之音声言说表示为虚妄耶？’若有此问，当云何答？”

佛告大迦葉言：“于未来世有诸比丘，不修身戒，心不识义理，瞋恚炽盛，言辞粗犷，于是经典不能受持如法读诵。何以故？彼住色、受、想、行、识生心故。未来比丘，住是经典表示法中，如住色、受、想、行、识生故。复有一类诸比丘等，住在家法，于胜义谛无复志求。如生盲人，以金华鬘冠饰其首，而不自见；当于尔时，诸比丘辈亦复如是，闻是等经言说文字，尚不受持，况复能入所修胜义？譬如幼童若男若女，为大丈夫之所诃叱，此幼男女于后异时，闻是人名惊恐怖畏；当于尔时，诸比丘等亦复如是，闻此等经如实说过，知已不悔，乐好衣服，反于是经而生怖畏。迦葉，如系虾蟆在猕猴手，而此猕猴面不回顾；当于尔时，诸比丘等亦复如是，闻此等经违背不顾，不住其前。迦葉，譬如野干为狗所逐，走趣冢间、窟穴、深坑；当于尔时，诸比丘辈亦复如是，闻说此经如野干走。野干走者，谓犯禁戒，诽谤是经，闻是经已退道还家，驰求欲境趣向女人，趣于斗诤、喧杂、医术及以断事，而于其中多犯禁戒。我说此等，如趣冢间；身坏命终堕于恶趣，如趣窟穴；驰骋剑叶、刀刃、枪林诸大地狱，如趣深坑。迦葉，当于尔时，诸比丘辈成就如是野干之法，不能悟入如是等经；但能毁谤，称扬过失，身坏命终堕大地狱。

“复次，迦葉，若有比丘作如是言：‘若表示法非真实者，如来言说亦非实耶？’彼若说言：‘佛之表示名为真实，诸表示法亦应名实。’有智比丘应问之曰：‘大德今者，为执何事？为执空耶？为表示耶？’彼若说言：‘我执表示。’应报之曰：‘汝即是佛。何以故？汝有言说表示法故。’彼若说言：‘我执于空。’应问彼言：‘当为我说，执何等空？’何以故？不可言说，名之为空。若执表示以为空者，或于我、我所、众生、寿者，非空执空。又问彼言：‘汝意云何？乐一切法空不？’彼若答言：‘我不喜乐一切法空。’智者言曰：‘汝久忘失沙门释子。何以故？佛说一切空无我故，不说有我、众生、寿者、数取趣故。’彼若说言：‘一切法空，我乐空性。’应语彼言：‘汝心尚乐一切法空，况复如来应正等觉！复次，尊者，为眼是如来？耳、鼻、舌、身、意是如来？’彼若说言：‘眼是如来，耳、鼻、舌、身、意是如来。’应语彼言：‘汝于今者，亦是如来。’彼若说言：‘眼非如来，耳、鼻、舌、身、意亦非如来。’应语彼言：‘仁者，汝作是言，眼表示非如来，乃至意表示非如来，即非表示是如来也。我于此处岂不悟耶？’彼若说言：‘眼非如来，亦不离眼而有如来；乃至意非如来，亦不离意而有如来。’应语彼言：‘如来所说十二处有，谓眼处、色处乃至意处、法处，此即众生及众生名字。仁者，为眼是如来、非如来耶？乃至法是如来、非如来耶？’彼若答言：‘眼是如来，乃至法是如来。’应告之曰：‘如仁者言，一切众生及山林大地应是如来。’彼若答言：‘眼非如来，乃至意非如来。’复应告曰：‘如仁者言，如来即法及以非法。’彼若说言：‘色非如来，乃至法非如来。’应告彼言：‘若如是者，岂以非法为如来乎？’彼若说言：‘即以非法以为如来。’应告之曰：‘若如是者，所有众生，不孝父母，不敬沙门、婆罗门及诸尊宿，杀害生命，犯不与取，行欲邪行，虚诳离间，粗恶杂秽，贪瞋邪见，应是如来。’彼若说言：‘非非法而是如来。’应告之曰：‘非法非非法应是如来。若非法非非法是如来者，则无表示。仁者，无可表示是如来耶？’迦葉，应当如是折伏愚人。我不见有世间人天，能与如是如法说者而共对论。唯除瞋恚、愚痴之人不堪忍者，虽为开示不生信心，毁呰空法，弃舍而去。

“迦葉，汝等应当受持是经。于未来世，有诸比丘持是经者，当得三名而为表示。何等为三？谓说断灭，无物无蕴及无恭敬。当尔之时，如是经典为他诽谤。汝观尔时，不恭敬佛，不恭敬法，但依表示名字语言，虚荷僧名而无实德。虽称佛号，于他开示而不能解，云何可得瞻奉如来？虽说佛法，而不能知如来意趣，云何得名为善说法？四双八辈是佛弟子，声闻之僧但知其名，于彼功德不知其义，不能领受依名实德。为于衣服、饮食、卧具、病药缘故，毁谤于法。菩萨于中应勤精进，于是等经，深生希有乐欲之心，受持读诵。何以故？是人来世为护法城。迦葉，我念过去九十一劫空无法时，如是等经不复流布。又念过去超于千劫，有佛出世，号休息热恼，住世八万四千劫，成熟菩萨，利益世间。又念过去，复有如来，号无边力，住世二十亿劫，于二十亿劫行菩萨道，然后证阿耨多罗三藐三菩提。迦葉，汝观于佛，修习几何难作之行，摄诸众生！

“复次，迦葉，劫浊尽世，我等不应轻贱己身。何以故？于劫浊中，乃至一人能于我所信解此法，甚为希有！一切众生不持刀杖追逐我等，亦为希有！何以故？此法即是善丈夫法，谓于诸行为无行想，难了知故。若有我见、众生见、命见、数取趣见、有见，若依诸蕴起于戒见，若多闻见、佛见、法见、涅槃见，若有起于涅槃见者，如来悉知见为邪见。何以故？佛于涅槃而无分别，亦无所得。若于涅槃起于分别及有所得，如来尽说名为邪见。若邪见者则名无智，若无智者名为损害，若损害者名曰愚夫。名愚夫者，于大菩提则无乐欲，乃至远离生天胜道。

“迦葉，于未来世当有比丘，年纪二十、三十、四十乃至百岁，为老所侵，庄严衣服，虽剃须发毁坏威仪，老病衰朽无有威光，趣向邪法。临命终时，由罪意乐之所障蔽，熟思已犯，懈怠不修，而于三处示现证得。何等为三？或矫现威仪，或复诈现修持净行，或举手自称言：‘我无与等。’以此三处示现有证。斯人咸堕增上慢中，临命终时，心生追悔；既命终已，生地狱中。是故，迦葉，我今分明宣告汝等：我为汝等真善知识，乐欲利益，哀愍汝辈，不令于后受大热恼，如慕理迦、畔地迦、波利婆罗理迦受诸苦毒。

“迦葉，我终不听执著我见、众生见、寿者见、补特伽罗见者，于我法中而得出家。我若不许强出家者，皆为是贼，食重信施，亦不成就真比丘戒。迦葉，宁当绝食至于六日，不于我法得出家已，食重信施，起于我见、众生、寿者、数取趣见乃至涅槃见。是故菩萨应发精勤，不应执著我、众生、寿、数取趣见、有见、涅槃见，为断一切见故，应当说法。

“迦葉，如是等经，我今付嘱诸菩萨等。何以故？彼等意乐同于我故。若彼意乐同于我者，是我伴侣。我伴侣者，则便堪能受我付嘱。”

尔时，世尊而说颂曰：

&nbsp;&nbsp;&nbsp;&nbsp;“众苦所逼迫，&nbsp;&nbsp;&nbsp;&nbsp;都无能救护，

&nbsp;&nbsp;&nbsp;&nbsp;唯除世导师，&nbsp;&nbsp;&nbsp;&nbsp;无有戏论者。

&nbsp;&nbsp;&nbsp;&nbsp;诸苦恼众生，&nbsp;&nbsp;&nbsp;&nbsp;修下劣邪道，

&nbsp;&nbsp;&nbsp;&nbsp;渐增诸欲贪，&nbsp;&nbsp;&nbsp;&nbsp;由斯堕恶趣。

&nbsp;&nbsp;&nbsp;&nbsp;无导无救护，&nbsp;&nbsp;&nbsp;&nbsp;住之险旷远，

&nbsp;&nbsp;&nbsp;&nbsp;趣向邪道中，&nbsp;&nbsp;&nbsp;&nbsp;终无安隐处。

&nbsp;&nbsp;&nbsp;&nbsp;譬如人持财，&nbsp;&nbsp;&nbsp;&nbsp;求利行远道，

&nbsp;&nbsp;&nbsp;&nbsp;于中群贼起，&nbsp;&nbsp;&nbsp;&nbsp;劫尽诸赀财；

&nbsp;&nbsp;&nbsp;&nbsp;失财已空归，&nbsp;&nbsp;&nbsp;&nbsp;为利增热恼，

&nbsp;&nbsp;&nbsp;&nbsp;所贷他人财，&nbsp;&nbsp;&nbsp;&nbsp;被债倍生苦。

&nbsp;&nbsp;&nbsp;&nbsp;斯等亦如是，&nbsp;&nbsp;&nbsp;&nbsp;为法故出家，

&nbsp;&nbsp;&nbsp;&nbsp;本所持法财，&nbsp;&nbsp;&nbsp;&nbsp;白业皆销灭；

&nbsp;&nbsp;&nbsp;&nbsp;唯净剃须发，&nbsp;&nbsp;&nbsp;&nbsp;愚堕诸见中，

&nbsp;&nbsp;&nbsp;&nbsp;执著我众生，&nbsp;&nbsp;&nbsp;&nbsp;补特伽罗想。

&nbsp;&nbsp;&nbsp;&nbsp;说空法比丘，&nbsp;&nbsp;&nbsp;&nbsp;不著数取趣，

&nbsp;&nbsp;&nbsp;&nbsp;于此起谤心，&nbsp;&nbsp;&nbsp;&nbsp;速堕于地狱。

&nbsp;&nbsp;&nbsp;&nbsp;以瞋恚因缘，&nbsp;&nbsp;&nbsp;&nbsp;递互相诽谤，

&nbsp;&nbsp;&nbsp;&nbsp;自犯畏人知，&nbsp;&nbsp;&nbsp;&nbsp;妄宣他过失。

&nbsp;&nbsp;&nbsp;&nbsp;身恶及口恶，&nbsp;&nbsp;&nbsp;&nbsp;意业多谀谄，

&nbsp;&nbsp;&nbsp;&nbsp;颠倒随见流，&nbsp;&nbsp;&nbsp;&nbsp;斯人生恶趣。

&nbsp;&nbsp;&nbsp;&nbsp;造诸恶业已，&nbsp;&nbsp;&nbsp;&nbsp;速疾往三塗，

&nbsp;&nbsp;&nbsp;&nbsp;众苦所烧燃，&nbsp;&nbsp;&nbsp;&nbsp;无能救护者。

&nbsp;&nbsp;&nbsp;&nbsp;未来有比丘，&nbsp;&nbsp;&nbsp;&nbsp;卒暴多瞋恚，

&nbsp;&nbsp;&nbsp;&nbsp;逼恼诸出家，&nbsp;&nbsp;&nbsp;&nbsp;趣向菩提者。

&nbsp;&nbsp;&nbsp;&nbsp;此诸可畏众，&nbsp;&nbsp;&nbsp;&nbsp;诽谤如是经，

&nbsp;&nbsp;&nbsp;&nbsp;不复能信受，&nbsp;&nbsp;&nbsp;&nbsp;释师子之教。

&nbsp;&nbsp;&nbsp;&nbsp;互起瞋恚心，&nbsp;&nbsp;&nbsp;&nbsp;递共相苦切，

&nbsp;&nbsp;&nbsp;&nbsp;更相扬过失，&nbsp;&nbsp;&nbsp;&nbsp;恶名遍十方。

&nbsp;&nbsp;&nbsp;&nbsp;虚加恶唱他，&nbsp;&nbsp;&nbsp;&nbsp;于己便生耻，

&nbsp;&nbsp;&nbsp;&nbsp;柔和者劣弱，&nbsp;&nbsp;&nbsp;&nbsp;邪友势力增，

&nbsp;&nbsp;&nbsp;&nbsp;是知正法衰，&nbsp;&nbsp;&nbsp;&nbsp;恶人多势力。

&nbsp;&nbsp;&nbsp;&nbsp;“我之所爱子，&nbsp;&nbsp;&nbsp;&nbsp;谓诸善比丘，

&nbsp;&nbsp;&nbsp;&nbsp;应趣向余方，&nbsp;&nbsp;&nbsp;&nbsp;往求安隐处，

&nbsp;&nbsp;&nbsp;&nbsp;从恶得解脱，&nbsp;&nbsp;&nbsp;&nbsp;于此起悲心。

&nbsp;&nbsp;&nbsp;&nbsp;宜于是经中，&nbsp;&nbsp;&nbsp;&nbsp;当自审思念，

&nbsp;&nbsp;&nbsp;&nbsp;佛有如是教，&nbsp;&nbsp;&nbsp;&nbsp;当乐住余方。

&nbsp;&nbsp;&nbsp;&nbsp;正法灭坏时，&nbsp;&nbsp;&nbsp;&nbsp;柔和者难得，

&nbsp;&nbsp;&nbsp;&nbsp;相随俱往诣，&nbsp;&nbsp;&nbsp;&nbsp;如来称叹所。

&nbsp;&nbsp;&nbsp;&nbsp;或有言此处，&nbsp;&nbsp;&nbsp;&nbsp;可离不可居，

&nbsp;&nbsp;&nbsp;&nbsp;当诣大仙人，&nbsp;&nbsp;&nbsp;&nbsp;得大菩提地。

&nbsp;&nbsp;&nbsp;&nbsp;复有称仁者，&nbsp;&nbsp;&nbsp;&nbsp;汝实善为言，

&nbsp;&nbsp;&nbsp;&nbsp;绕塔以求真，&nbsp;&nbsp;&nbsp;&nbsp;是名世尊教。

&nbsp;&nbsp;&nbsp;&nbsp;宁当至于彼，&nbsp;&nbsp;&nbsp;&nbsp;悦意菩提地，

&nbsp;&nbsp;&nbsp;&nbsp;不可恒此居，&nbsp;&nbsp;&nbsp;&nbsp;没于瞋迫所。

&nbsp;&nbsp;&nbsp;&nbsp;比丘当诣彼，&nbsp;&nbsp;&nbsp;&nbsp;为我故应行，

&nbsp;&nbsp;&nbsp;&nbsp;见佛所游方，&nbsp;&nbsp;&nbsp;&nbsp;昔曾安止处，

&nbsp;&nbsp;&nbsp;&nbsp;经行宴坐地，&nbsp;&nbsp;&nbsp;&nbsp;若石及空闲，

&nbsp;&nbsp;&nbsp;&nbsp;集已共咨嗟，&nbsp;&nbsp;&nbsp;&nbsp;为之数啼泣！

&nbsp;&nbsp;&nbsp;&nbsp;言是彼大仙，&nbsp;&nbsp;&nbsp;&nbsp;经行受用处，

&nbsp;&nbsp;&nbsp;&nbsp;昔日曾游止，&nbsp;&nbsp;&nbsp;&nbsp;转无上法轮，

&nbsp;&nbsp;&nbsp;&nbsp;有为悉无常，&nbsp;&nbsp;&nbsp;&nbsp;我等今不见。

&nbsp;&nbsp;&nbsp;&nbsp;人及非人等，&nbsp;&nbsp;&nbsp;&nbsp;天龙皆会集，

&nbsp;&nbsp;&nbsp;&nbsp;善化令欢喜，&nbsp;&nbsp;&nbsp;&nbsp;何乃见空虚！

&nbsp;&nbsp;&nbsp;&nbsp;时往道场中，&nbsp;&nbsp;&nbsp;&nbsp;最胜菩提地，

&nbsp;&nbsp;&nbsp;&nbsp;同来集会已，&nbsp;&nbsp;&nbsp;&nbsp;当如理思惟。

&nbsp;&nbsp;&nbsp;&nbsp;世尊于是处，&nbsp;&nbsp;&nbsp;&nbsp;成无上佛果，

&nbsp;&nbsp;&nbsp;&nbsp;惊怖恶魔军，&nbsp;&nbsp;&nbsp;&nbsp;犹如野干众。

&nbsp;&nbsp;&nbsp;&nbsp;是为道场地，&nbsp;&nbsp;&nbsp;&nbsp;大觉所端居，

&nbsp;&nbsp;&nbsp;&nbsp;过去及未来，&nbsp;&nbsp;&nbsp;&nbsp;一切诸佛座。

&nbsp;&nbsp;&nbsp;&nbsp;安处大雄尊，&nbsp;&nbsp;&nbsp;&nbsp;亿天所敬礼，

&nbsp;&nbsp;&nbsp;&nbsp;七日跏趺坐；&nbsp;&nbsp;&nbsp;&nbsp;谛视菩提树，

&nbsp;&nbsp;&nbsp;&nbsp;瞻观供养毕；&nbsp;&nbsp;&nbsp;&nbsp;次往鹿林中，

&nbsp;&nbsp;&nbsp;&nbsp;言此转法轮，&nbsp;&nbsp;&nbsp;&nbsp;声闻于梵世。

&nbsp;&nbsp;&nbsp;&nbsp;彼诸比丘等，&nbsp;&nbsp;&nbsp;&nbsp;当为数悲啼！

&nbsp;&nbsp;&nbsp;&nbsp;为欲调五人，&nbsp;&nbsp;&nbsp;&nbsp;导师来至此，

&nbsp;&nbsp;&nbsp;&nbsp;五人初见佛，&nbsp;&nbsp;&nbsp;&nbsp;各起忧恼心，

&nbsp;&nbsp;&nbsp;&nbsp;立制自相要，&nbsp;&nbsp;&nbsp;&nbsp;我等勿为起。

&nbsp;&nbsp;&nbsp;&nbsp;时大悲世尊，&nbsp;&nbsp;&nbsp;&nbsp;哀愍群生类，

&nbsp;&nbsp;&nbsp;&nbsp;为五比丘说，&nbsp;&nbsp;&nbsp;&nbsp;甘露果时成。

&nbsp;&nbsp;&nbsp;&nbsp;礼转法轮方，&nbsp;&nbsp;&nbsp;&nbsp;心悲数啼泣！

&nbsp;&nbsp;&nbsp;&nbsp;次往涅槃处，&nbsp;&nbsp;&nbsp;&nbsp;感佛最后身，

&nbsp;&nbsp;&nbsp;&nbsp;于此双林下，&nbsp;&nbsp;&nbsp;&nbsp;利益群生类，

&nbsp;&nbsp;&nbsp;&nbsp;碎身分支节，&nbsp;&nbsp;&nbsp;&nbsp;于兹般涅槃。

&nbsp;&nbsp;&nbsp;&nbsp;呜呼大圣尊，&nbsp;&nbsp;&nbsp;&nbsp;释迦大寂灭，

&nbsp;&nbsp;&nbsp;&nbsp;今但闻其名，&nbsp;&nbsp;&nbsp;&nbsp;惜哉我不见！

&nbsp;&nbsp;&nbsp;&nbsp;大师复于此，&nbsp;&nbsp;&nbsp;&nbsp;最后度善贤，

&nbsp;&nbsp;&nbsp;&nbsp;能以智先知，&nbsp;&nbsp;&nbsp;&nbsp;此为最后度。

&nbsp;&nbsp;&nbsp;&nbsp;或修时寿尽，&nbsp;&nbsp;&nbsp;&nbsp;或发趣命终，

&nbsp;&nbsp;&nbsp;&nbsp;或修己身亡，&nbsp;&nbsp;&nbsp;&nbsp;彼皆生善趣。

&nbsp;&nbsp;&nbsp;&nbsp;从于彼时后，&nbsp;&nbsp;&nbsp;&nbsp;深广法沉沦，

&nbsp;&nbsp;&nbsp;&nbsp;持戒毁禁人，&nbsp;&nbsp;&nbsp;&nbsp;皆当得供养，

&nbsp;&nbsp;&nbsp;&nbsp;受他重信施，&nbsp;&nbsp;&nbsp;&nbsp;速堕恶趣中。

&nbsp;&nbsp;&nbsp;&nbsp;汝观诸比丘，&nbsp;&nbsp;&nbsp;&nbsp;有如是差别，

&nbsp;&nbsp;&nbsp;&nbsp;智者修虽后，&nbsp;&nbsp;&nbsp;&nbsp;速受人天身。

&nbsp;&nbsp;&nbsp;&nbsp;是等照世灯，&nbsp;&nbsp;&nbsp;&nbsp;怜愍世间者，

&nbsp;&nbsp;&nbsp;&nbsp;大智诸菩萨，&nbsp;&nbsp;&nbsp;&nbsp;慈心利众生，

&nbsp;&nbsp;&nbsp;&nbsp;常作勤修事，&nbsp;&nbsp;&nbsp;&nbsp;勇跃心欢喜，

&nbsp;&nbsp;&nbsp;&nbsp;当成大觉尊；&nbsp;&nbsp;&nbsp;&nbsp;亦逢事弥勒，

&nbsp;&nbsp;&nbsp;&nbsp;供养彼如来，&nbsp;&nbsp;&nbsp;&nbsp;众中蒙授记，

&nbsp;&nbsp;&nbsp;&nbsp;随心所忆念，&nbsp;&nbsp;&nbsp;&nbsp;为彼大威神。

&nbsp;&nbsp;&nbsp;&nbsp;我说诚实言，&nbsp;&nbsp;&nbsp;&nbsp;安慰如是辈，

&nbsp;&nbsp;&nbsp;&nbsp;彼虽不见佛，&nbsp;&nbsp;&nbsp;&nbsp;而与见佛同。

&nbsp;&nbsp;&nbsp;&nbsp;我昔求菩提，&nbsp;&nbsp;&nbsp;&nbsp;礼敬于诸佛，

&nbsp;&nbsp;&nbsp;&nbsp;若诸女人等，&nbsp;&nbsp;&nbsp;&nbsp;趣无上菩提，

&nbsp;&nbsp;&nbsp;&nbsp;我及无量佛，&nbsp;&nbsp;&nbsp;&nbsp;皆当安慰彼，

&nbsp;&nbsp;&nbsp;&nbsp;速成男子身，&nbsp;&nbsp;&nbsp;&nbsp;得见于弥勒，

&nbsp;&nbsp;&nbsp;&nbsp;供养彼如来，&nbsp;&nbsp;&nbsp;&nbsp;所求悉如意。

&nbsp;&nbsp;&nbsp;&nbsp;应学诸智者，&nbsp;&nbsp;&nbsp;&nbsp;净信而出家，

&nbsp;&nbsp;&nbsp;&nbsp;坚固乐欲心，&nbsp;&nbsp;&nbsp;&nbsp;多闻学持戒，

&nbsp;&nbsp;&nbsp;&nbsp;于弥勒佛前，&nbsp;&nbsp;&nbsp;&nbsp;得受其记莂。

&nbsp;&nbsp;&nbsp;&nbsp;是故闻胜利，&nbsp;&nbsp;&nbsp;&nbsp;起信修善贤，

&nbsp;&nbsp;&nbsp;&nbsp;安住坚固心，&nbsp;&nbsp;&nbsp;&nbsp;摄诸众生类。

&nbsp;&nbsp;&nbsp;&nbsp;谁于如是处，&nbsp;&nbsp;&nbsp;&nbsp;求而不得之？

&nbsp;&nbsp;&nbsp;&nbsp;有慧及精勤，&nbsp;&nbsp;&nbsp;&nbsp;菩提不难证！

&nbsp;&nbsp;&nbsp;&nbsp;修习慈悲念，&nbsp;&nbsp;&nbsp;&nbsp;舍离谄曲心，

&nbsp;&nbsp;&nbsp;&nbsp;常乐在空闲，&nbsp;&nbsp;&nbsp;&nbsp;是则菩提道。

&nbsp;&nbsp;&nbsp;&nbsp;“若人于是法，&nbsp;&nbsp;&nbsp;&nbsp;空说不能行，

&nbsp;&nbsp;&nbsp;&nbsp;众皆礼敬之，&nbsp;&nbsp;&nbsp;&nbsp;此为可畏贼。

&nbsp;&nbsp;&nbsp;&nbsp;若人为饮食，&nbsp;&nbsp;&nbsp;&nbsp;及诸利养事，

&nbsp;&nbsp;&nbsp;&nbsp;受持正法门，&nbsp;&nbsp;&nbsp;&nbsp;互共相传说，

&nbsp;&nbsp;&nbsp;&nbsp;斯恶活命人，&nbsp;&nbsp;&nbsp;&nbsp;名为空过世，

&nbsp;&nbsp;&nbsp;&nbsp;于此舍人身，&nbsp;&nbsp;&nbsp;&nbsp;恶趣受众苦。

&nbsp;&nbsp;&nbsp;&nbsp;或于佛法内，&nbsp;&nbsp;&nbsp;&nbsp;假名为比丘，

&nbsp;&nbsp;&nbsp;&nbsp;诽谤于契经，&nbsp;&nbsp;&nbsp;&nbsp;善说解脱禁，

&nbsp;&nbsp;&nbsp;&nbsp;言我具弘宣，&nbsp;&nbsp;&nbsp;&nbsp;所有木叉教，

&nbsp;&nbsp;&nbsp;&nbsp;虽为比丘像，&nbsp;&nbsp;&nbsp;&nbsp;终失人天身。

&nbsp;&nbsp;&nbsp;&nbsp;若诽谤人天，&nbsp;&nbsp;&nbsp;&nbsp;及毁一切智，

&nbsp;&nbsp;&nbsp;&nbsp;如是谤法人，&nbsp;&nbsp;&nbsp;&nbsp;得罪复过彼。

&nbsp;&nbsp;&nbsp;&nbsp;善防身语意，&nbsp;&nbsp;&nbsp;&nbsp;令不起诸恶，

&nbsp;&nbsp;&nbsp;&nbsp;能除此三行，&nbsp;&nbsp;&nbsp;&nbsp;必当得涅槃！”


“复次，迦葉，如来灭后，昔于佛所深种善根诸比丘等，悉般涅槃；具胜意乐诸众生类，命终复尽。后五十岁正法灭时，当有比丘性怀贪著，猛利贪欲映蔽其心，乐离间语毒害于他，言词粗犷惨励颦蹙，住三法中。何等为三？所谓医道、贩易、亲近女人。住此三法，退失四事。何等为四？谓退戒蕴、善趣、果证、如实见佛。由退此四，复成四法，不生厌离，炽盛增长。云何为四？所谓嫉妒增长炽盛；瞋恚恶心增长炽盛；耽著种族增长炽盛；贪著饮食，积聚众味，爱乐衣服，映蔽心故置之箧笥，专行此事以为常业。于沙门法空无所获，亦不发生沙门证道，闻是等经当堕四处。何等为四？谓堕谤法，佛所不许而反说之，独为女人宣说法要，毁谤如来别解脱戒。闻是等经转加坏法，而堕生长恶业之中。

“迦葉，譬如恶狗，以苦胆灌鼻。于意云何？彼狗倍生凶恶心不？”

迦葉白佛言：“世尊，如是，如是。”

佛告迦葉：“彼等恶人，犹如恶狗及毗舍遮，见有比丘住净意乐持是法者、说是法者、住于真实少欲之者、叹少欲者，于是人所不生欢喜而起厌背，心怀怯劣复生热恼。以其瞋恚障蔽心故，作是念言：‘我等住在非时非处，于非时中而为他人轻毁我等。’是故闻说如是等经，起于诽谤，面加毁辱，瞋恚粗言此非佛教。此辈受用多欲因缘，非少欲者。

“迦葉，我种种名，赞叹少欲及以喜足，名为易养，亦名易满，名净除者、行头陀者、极端严者。我亦赞叹住阿兰若者、发精进者、遍净命者。汝等不应多修贮聚箱箧等法。何以故？应当修习如是法故。汝等不应犹如铜钹空有其声，应顺如来修行此法。又亦不应起重瞋恚，亦复不应摄取事物，应当住于无事无物。勿于处所生住著心，应无所住。不应自赞，亦不应畜牛驴等类，不应成就住懈怠处。应当发起殊胜精进，舍离不善，摄受善法。

“迦葉，我种种名赞叹寂静，住阿兰若不处愦闹，今于是中，种种名说极净除行。若有不住极净除者、具大欲者、成罪恶者，即当诽谤诸有安住极净除者。迦葉，譬如愚夫于四月中，服酥患渴，寻诣池所求水而饮。他人谓曰：‘汝已服酥，勿复饮水而致命终。’是时，愚夫瞋蔽心故，毁呰骂詈不顺他言，饮水而死。迦葉，如是，如是，未来比丘，贪著有见，住不善行。有持法者作是教言，此是应作，此不应作。彼恶比丘瞋蔽心故，毁呰骂詈谤是经典。

“迦葉，今时尚有于如来所多兴诤竞，何况未来！汝且观是贤护比丘，如来制戒，令诸比丘受一坐食；瞋蔽心故，于夏三月不至我所。迦葉，今于我前，尚有如是轻梵行者，况佛灭后！贪著饮食、衣钵、病药，睡眠所覆，瞋恚猛利，如是比丘闻是法已，尚不恭敬如来大师，岂能敬彼持法比丘？

“迦葉，名为不善，亦名极恶，如是法宝即当隐没。于中若有求大利益善男子、善女人，信我教者，后滓浊世极覆藏时，善人难得。时闻如是等甚深法已，应为如理者说，不为不如理者；为信者说，非不信者。我今亦为如理者说，非不如理者；为信者说，非不信者。

“迦葉，譬如恶马不受被甲，若同良马为被甲者反生惊怖，何况更闻螺贝鼓声！能堪受者，无有是处。如是，如是，破戒比丘，无有时分堪能忍受善丈夫法，犹如恶马反生惊怖。

“迦葉，破戒比丘，乃至闻说一言诸法无我，执我想故，于中便生怖畏诤竞，何况闻说被善甲耶！若被甲已，即能降伏百亿魔军，而令毕竟不生斗诤。诸善比丘被精进甲，不破根本头陀功德，净除根本，无贪恚痴根本，无嫉妒根本，离欲根本，独处性根本，[宋-木+悎]寤根本。于一切时、一切种中，不应发起恚贪之心，于种种物无所希求。如是被甲，名无根本。若被如是种种甲已，应发无上菩提之心，于一切处不应执著，况起我想？是故不应起于我想、众生想、寿者想、数取趣想、女想、男想、地水火风想、欲界色界无色界想、持戒想、破戒想、空性想。取要言之，一切诸想皆不应起，以一切想无所得故。

“迦葉，贪若实有则应了知，近之令灭贪爱之心，非住一处，无住可得，唯除妄语。是故如来名实语者，如来说之诸所有贪皆为非我。如是诸法是沙门法，诸沙门法皆无所得。若复有人著此想者，是人则为著我想等如须弥山，退失圣教诸沙门法少不可生，亦复不能住沙门法。如是广大最胜之法，于彼愚夫痴所衰损，少不应说。何以故？若执少法，则当摄受极怖畏处大地狱中住之一劫。

“迦葉，汝观俱迦利比丘、提婆达多比丘、骞荼达罗比丘、迦卢底输比丘、母达罗多比丘、阿湿繁比丘、布那婆苏比丘、苏气怛罗比丘，是我给侍，亲对我前，闻我说法，见我经行，见我端坐，见我神足游处虚空，见我降伏多千外道，于大众中摧彼邪法。如是等人，尚于我所不生信乐，于步步间恒欲毁我，由是步步渐增其恶。

“复次，若说佛名信为实者，应持上器如须弥山，盛栴檀末而散其上；应作伞盖犹如三千大千世界，持在空中而覆其上。何以故？为信佛故。何况信已舍欲出家，无所依倚修诸静虑！迦葉，如是众生，于中忍可极为希有！能善护持佛所制戒，则能了知彼甘露法。如大众中，以其皮革及余臭秽共制人像，或造种种诸杂面相，彩画庄饰令极端严，有人持之置于面上，或以衣物缠裹游行，岂以相貌谓为好耶？审知秽恶便生厌离。

“如是，如是，诸恶比丘，以如来威德容仪严整审谛观察，方知极恶由自他我想而生贪爱。若人了知我想非实，闻是等经不生瞋恚。何以故？由为他人毁呰违逆，闻此等经倍增厌离。若有众生心怀执著，当知即是邪见之人。若起邪见，于是等经如实教诲，即生瞋恚。何以故？有我想者有瞋恚故。若有比丘、比丘尼、优婆塞、优婆夷，闻是等经瞋恚毁坏诽谤之者，即非沙门。虽复说有沙门名字，非我声闻，我非彼师。何以故？是我声闻则不妄语，我非妄语之师。何以故？如来是实语者，能如实说一切法空者。

“迦葉，如来能破我执，与之斗诤。若与如来诤者名为恶魔，如来不许魔众出家受具足戒。如有人言，青雀小鸟生大龙象。于意云何？如是之言，为可信不？”

迦葉白言：“不也，世尊。”

佛告迦葉：“于意云何？为等类不？”

迦葉白言：“非为等类。”

“复次，迦葉，又如说言，妙翅鸟王生于飞鸟。于意云何？为可信不？为等类不？”

迦葉白言：“不也，世尊，亦为非类。”

“复次，迦葉，又如说言，萤火小虫负须弥山飞空而去。于意云何？为可信不？为等类不？”

迦葉白言：“不也，世尊，亦为非类。”

佛告迦葉：“如是恶人，若住我想乃至涅槃想者，称我为师，转为非类。

“迦葉，如有帝王安住国界，抚育群生快乐无极，种种饮食自然成办，傍有侍臣奉王正化。时有一人，众未曾识，为财利故，随学臣法不禀王命。自于大臣王等众中，诈宣王制，作如是言：‘汝等应当止住于此。’或言：‘汝等作如是事。’

“迦葉，如来法王亦复如是，王大千界，摄化一切三乘众生，十力功德圆满成就，作诸佛事安乐无边，饮食供养自然丰足。于中一类众未曾识，为活命故说我、众生乃至涅槃，不受如来无我圣教，作如是言：‘如来所说此事应作，此不应作。’于中有人，信佛顺教不诽谤者，闻其所说，谓是胜妙清净福田，辍己资财及妻子分，殷重信心如法施与，乃至未觉诸过，已来初无断绝。如是恶人，同于众人所未识者，饮食既终，于聚闹处，日日谈说王事、贼事、食事、淫事、女人事、医方事、饮酒事、日月薄蚀事、王者来去事、种族事等，或言吉日应行他所当得饮食。如是等类种种言谈，推度昼夜还僧伽蓝，或经二宿乃至六夜，随所住处亦常谈说如是等事。无正念慧，失坏威仪，昏痴睡眠，涎唾流溢，随所想像，睡梦中见，或见己身往诣他所，疾行、缓行种种诸事。既[宋-木+悎]寤已，互相向说，或梦汝身如是行坐，从如是处有得不得。复有说言，此梦吉祥，宜时速往村邑、王城至他家处出入往来。摇动面目，苦逼恼故，心不安和，无等引定，贡高自举，诸根秽杂与俗无殊。言不应时，心多驰散，乐游俗里、诸族姓家，不能奉持别解脱戒，独为女人宣说法要。于说法时，心住贪染，而于是中增获利养，染著之心犹如噬啮，愚痴耽爱增住增著。不生悔故，于别离时啼泣而去。又于二处开示他人。云何为二？得净好施便赞叹之，得非净好即便毁呰。相会遇时互看所得，复相问言：‘施主今者，为施何物？为施与谁？饮食资财几多几少？’

“迦葉，当知是谓不修行者，乃至命终之所言说。不修行者，复有余过，生恶意乐，谓谤正法。迦葉，应于如是诸比丘辈生怜愍心。何以故？以其当受苦恼果故。”

尔时，世尊而说颂曰。

&nbsp;&nbsp;&nbsp;&nbsp;“愚夫缘活命，&nbsp;&nbsp;&nbsp;&nbsp;随学帝王臣，

&nbsp;&nbsp;&nbsp;&nbsp;故往诣余处，&nbsp;&nbsp;&nbsp;&nbsp;诈宣王制令。

&nbsp;&nbsp;&nbsp;&nbsp;至彼传密言，&nbsp;&nbsp;&nbsp;&nbsp;勿致王瞋罚，

&nbsp;&nbsp;&nbsp;&nbsp;愚人于此处，&nbsp;&nbsp;&nbsp;&nbsp;亦以活命缘。

&nbsp;&nbsp;&nbsp;&nbsp;何况最胜佛，&nbsp;&nbsp;&nbsp;&nbsp;于多百劫中，

&nbsp;&nbsp;&nbsp;&nbsp;舍身支节等，&nbsp;&nbsp;&nbsp;&nbsp;及作多难事！

&nbsp;&nbsp;&nbsp;&nbsp;我非法王家，&nbsp;&nbsp;&nbsp;&nbsp;僮仆被谪罚，

&nbsp;&nbsp;&nbsp;&nbsp;亦无问者能，&nbsp;&nbsp;&nbsp;&nbsp;为作为不作。

&nbsp;&nbsp;&nbsp;&nbsp;施与比丘房，&nbsp;&nbsp;&nbsp;&nbsp;上妙美珍馔，

&nbsp;&nbsp;&nbsp;&nbsp;及施上妙衣，&nbsp;&nbsp;&nbsp;&nbsp;一切恭敬与。

&nbsp;&nbsp;&nbsp;&nbsp;勤苦求财物，&nbsp;&nbsp;&nbsp;&nbsp;奉施持戒人，

&nbsp;&nbsp;&nbsp;&nbsp;不以自供身，&nbsp;&nbsp;&nbsp;&nbsp;亦不将供子。

&nbsp;&nbsp;&nbsp;&nbsp;不如法住者，&nbsp;&nbsp;&nbsp;&nbsp;食之便舍去，

&nbsp;&nbsp;&nbsp;&nbsp;共相会遇时，&nbsp;&nbsp;&nbsp;&nbsp;言我快意啖。

&nbsp;&nbsp;&nbsp;&nbsp;所在聚集处，&nbsp;&nbsp;&nbsp;&nbsp;说王事贼事，

&nbsp;&nbsp;&nbsp;&nbsp;关逻镇守事，&nbsp;&nbsp;&nbsp;&nbsp;种种饮食论。

&nbsp;&nbsp;&nbsp;&nbsp;说日月博蚀，&nbsp;&nbsp;&nbsp;&nbsp;及王来去事，

&nbsp;&nbsp;&nbsp;&nbsp;或言当得胜，&nbsp;&nbsp;&nbsp;&nbsp;或说当败亡。

&nbsp;&nbsp;&nbsp;&nbsp;此非所应言，&nbsp;&nbsp;&nbsp;&nbsp;常共数论说！

&nbsp;&nbsp;&nbsp;&nbsp;极妙卧具上，&nbsp;&nbsp;&nbsp;&nbsp;昼夜耽睡眠，

&nbsp;&nbsp;&nbsp;&nbsp;昼往善人家，&nbsp;&nbsp;&nbsp;&nbsp;求多富有处。

&nbsp;&nbsp;&nbsp;&nbsp;言此施非少，&nbsp;&nbsp;&nbsp;&nbsp;亦非为最上，

&nbsp;&nbsp;&nbsp;&nbsp;寻思是事已，&nbsp;&nbsp;&nbsp;&nbsp;安敷空坐谈。

&nbsp;&nbsp;&nbsp;&nbsp;愚惰不勤修，&nbsp;&nbsp;&nbsp;&nbsp;如驴恒负重，

&nbsp;&nbsp;&nbsp;&nbsp;而于眠梦中，&nbsp;&nbsp;&nbsp;&nbsp;见所分别相。

&nbsp;&nbsp;&nbsp;&nbsp;觉已宣示他，&nbsp;&nbsp;&nbsp;&nbsp;相向益谈说，

&nbsp;&nbsp;&nbsp;&nbsp;言勿忧勿笑，&nbsp;&nbsp;&nbsp;&nbsp;汝当得安乐，

&nbsp;&nbsp;&nbsp;&nbsp;此事宜速成，&nbsp;&nbsp;&nbsp;&nbsp;勿复生忧恼。

&nbsp;&nbsp;&nbsp;&nbsp;数往于村邑，&nbsp;&nbsp;&nbsp;&nbsp;动止无威仪，

&nbsp;&nbsp;&nbsp;&nbsp;喻若行猕猴，&nbsp;&nbsp;&nbsp;&nbsp;回转于面目。

&nbsp;&nbsp;&nbsp;&nbsp;入于聚落内，&nbsp;&nbsp;&nbsp;&nbsp;为女说法言，

&nbsp;&nbsp;&nbsp;&nbsp;弃舍佛契经，&nbsp;&nbsp;&nbsp;&nbsp;及善别解脱。

&nbsp;&nbsp;&nbsp;&nbsp;既从施家出，&nbsp;&nbsp;&nbsp;&nbsp;观其物少多，

&nbsp;&nbsp;&nbsp;&nbsp;见少则骂他，&nbsp;&nbsp;&nbsp;&nbsp;亦毁他眷属。

&nbsp;&nbsp;&nbsp;&nbsp;于相会遇时，&nbsp;&nbsp;&nbsp;&nbsp;发言互相问，

&nbsp;&nbsp;&nbsp;&nbsp;得何物何食？&nbsp;&nbsp;&nbsp;&nbsp;相问答何事？

&nbsp;&nbsp;&nbsp;&nbsp;略说如是事，&nbsp;&nbsp;&nbsp;&nbsp;经于百年中，

&nbsp;&nbsp;&nbsp;&nbsp;如是所寻思，&nbsp;&nbsp;&nbsp;&nbsp;以为自活命。

&nbsp;&nbsp;&nbsp;&nbsp;争蒲桃酒味，&nbsp;&nbsp;&nbsp;&nbsp;及以香华等，

&nbsp;&nbsp;&nbsp;&nbsp;为药疗其身，&nbsp;&nbsp;&nbsp;&nbsp;求之少病恼。

&nbsp;&nbsp;&nbsp;&nbsp;假令有百佛，&nbsp;&nbsp;&nbsp;&nbsp;无能奈彼何！

&nbsp;&nbsp;&nbsp;&nbsp;弃舍所修行，&nbsp;&nbsp;&nbsp;&nbsp;与在家无异。

&nbsp;&nbsp;&nbsp;&nbsp;于身生保爱，&nbsp;&nbsp;&nbsp;&nbsp;不离于我人，

&nbsp;&nbsp;&nbsp;&nbsp;彼作是修行，&nbsp;&nbsp;&nbsp;&nbsp;由斯堕恶趣。

&nbsp;&nbsp;&nbsp;&nbsp;若人谤正法，&nbsp;&nbsp;&nbsp;&nbsp;重苦所烧燃，

&nbsp;&nbsp;&nbsp;&nbsp;无觉慧愚夫，&nbsp;&nbsp;&nbsp;&nbsp;与在家无别。

&nbsp;&nbsp;&nbsp;&nbsp;“若诸释师子，&nbsp;&nbsp;&nbsp;&nbsp;修实行声闻，

&nbsp;&nbsp;&nbsp;&nbsp;不以活命缘，&nbsp;&nbsp;&nbsp;&nbsp;毁犯微少戒。

&nbsp;&nbsp;&nbsp;&nbsp;智者不贪食，&nbsp;&nbsp;&nbsp;&nbsp;常生重檐想，

&nbsp;&nbsp;&nbsp;&nbsp;不净观修心，&nbsp;&nbsp;&nbsp;&nbsp;以还施主债。

&nbsp;&nbsp;&nbsp;&nbsp;舍离欲漏故，&nbsp;&nbsp;&nbsp;&nbsp;了知一切想，

&nbsp;&nbsp;&nbsp;&nbsp;我听如是等，&nbsp;&nbsp;&nbsp;&nbsp;此教中出家。

&nbsp;&nbsp;&nbsp;&nbsp;智人不诽法，&nbsp;&nbsp;&nbsp;&nbsp;于所说空性，

&nbsp;&nbsp;&nbsp;&nbsp;数数起勤求，&nbsp;&nbsp;&nbsp;&nbsp;不可得坚实。

&nbsp;&nbsp;&nbsp;&nbsp;勇健大智人，&nbsp;&nbsp;&nbsp;&nbsp;了知空性理，

&nbsp;&nbsp;&nbsp;&nbsp;能怖畏魔军，&nbsp;&nbsp;&nbsp;&nbsp;彼堪销供养。

&nbsp;&nbsp;&nbsp;&nbsp;若能离贪染，&nbsp;&nbsp;&nbsp;&nbsp;不毁于空性，

&nbsp;&nbsp;&nbsp;&nbsp;佛子勇健人，&nbsp;&nbsp;&nbsp;&nbsp;两足中应供。

&nbsp;&nbsp;&nbsp;&nbsp;正法不久住，&nbsp;&nbsp;&nbsp;&nbsp;生世多愚痴，

&nbsp;&nbsp;&nbsp;&nbsp;少柔和比丘，&nbsp;&nbsp;&nbsp;&nbsp;求不放逸者。

&nbsp;&nbsp;&nbsp;&nbsp;智者应生忧，&nbsp;&nbsp;&nbsp;&nbsp;不久自磨灭，

&nbsp;&nbsp;&nbsp;&nbsp;后于昼夜间，&nbsp;&nbsp;&nbsp;&nbsp;谈说曾有我。

&nbsp;&nbsp;&nbsp;&nbsp;世间无救护，&nbsp;&nbsp;&nbsp;&nbsp;唯除两足尊，

&nbsp;&nbsp;&nbsp;&nbsp;修行学处人，&nbsp;&nbsp;&nbsp;&nbsp;悉皆当灭没。

&nbsp;&nbsp;&nbsp;&nbsp;彼不了如是，&nbsp;&nbsp;&nbsp;&nbsp;所有密意言，

&nbsp;&nbsp;&nbsp;&nbsp;则不恭敬佛，&nbsp;&nbsp;&nbsp;&nbsp;及无上正法！

&nbsp;&nbsp;&nbsp;&nbsp;正法当尽灭，&nbsp;&nbsp;&nbsp;&nbsp;应速发精勤，

&nbsp;&nbsp;&nbsp;&nbsp;乃至少时间，&nbsp;&nbsp;&nbsp;&nbsp;听闻当不久。”

## 大宝积经卷第三

### 三律仪会第一之三

尔时，尊者摩诃迦葉白佛言：“甚奇，世尊！如是人等，闻此等经，不生厌离。”

佛告大迦葉言：“若有众生成就四法，闻说此经，不生厌离。云何为四？多放逸故，不能深信业异熟故，亦不深信大地狱故，不能审信我当死故。若人成就如是四法，不生厌离。

“迦葉，复有众生成就四法，不生厌离。何等为四？年盛壮时自恃强力，耽著欲乐，贪嗜诸酒，不能了知明思惟观。若人成就如是四法，不生厌离。

“迦葉，若有比丘成就四法，谤佛菩提。何等为四？本造恶业已成就故，毁坏正法；如是比丘不自发露不善异熟诸恶业故；于比丘尼行秽欲故；彼有和尚或阿阇梨，多人所敬，谤佛菩提，如是弟子随学于师亦生诽谤，是寡闻者由嫉妒故谤毁诸佛。比丘成就如是四法，谤佛菩提。

“迦葉，若有一法，得成沙门及婆罗门。何者为一？于一切法心无所住。如是一法，得成沙门及婆罗门。譬如有人堕高山顶，谓无大地、树木、丛林，唯起空想，出入息断。

“迦葉，著诸法者亦复如是。若执眼想及以眼相，执耳、鼻、舌、身、意想乃至意相，若执色受想、行识想，执净持戒、多闻、惭愧、经行、往来得菩提想，如此等法皆悉非作沙门、婆罗门。若起想者则为所害。为谁所害？谓贪、瞋、痴。若执眼相，由著可爱、不可爱色相故，为眼所害；如是执著耳、鼻、舌、身、意相，乃至由著可爱、不可爱法相故，乃至为意所害。若被害者，则于地狱、畜生、饿鬼、人、天界中，极为所害。何缘被害？由想执著。何名想著？谓执我想及我所想、女想、男想、地水火风想、骨想、坏想、青瘀想、血涂想、色变想、离散想、胜解脱想。彼有少分得胜解脱想，此有少分不得胜解脱想，有无量种宿住随念现证作想，我随念想，异于过去，异于现在，我是过去，我是现在，于诸法中起想执著乃至涅槃想、我得涅槃想。迦葉，以要言之，诸执著者处处起想，乃至于空性中起一切想，皆悉非作沙门、婆罗门法，非沙门行，非婆罗门行。

“迦葉，如来说言沙门、婆罗门法者，譬如虚空及以大地。何以故？虚空之法，终不念言‘我是虚空’。如是，迦葉，沙门、婆罗门者，终不自谓‘我是沙门，是婆罗门’。是故诸法亦不自谓是作沙门、婆罗门法。沙门法者，不作不除，是为沙门及婆罗门。

“迦葉，譬如有人于夜闇中，掉弄手臂，摇动面目，作如是言：‘我弄世间！我弄世间！’于意云何？彼为弄谁？”

迦葉白言：“世尊，是人自弄。何以故？于中无人为可弄故。”

佛告大迦葉言：“如是，如是。若有比丘至阿兰若，或至树下、空室、露处，作如是想：‘眼是无常，耳、鼻、舌、身、意悉是无常。’复作思惟：‘色是无常，声、香、味、触、法亦悉无常。’作是思惟：‘我趣涅槃。’如是等类为自劬劳，非沙门行。何以故？以有若干诸邪执故。知眼相已，为灭眼故勤劳修习；如是能知耳、鼻、舌、身、意相已，乃至为灭意故勤修习之。若于三处了知信受，则于三处而生分别。若于诸见起分别者，云何能得心一境性？

“迦葉，甚深菩提难入难趣，难具资粮。心一境性者，为以几何名心一境性？周遍推求，乃至一法亦不可得。所谓于眼不可得实，于耳、鼻、舌、身、意亦不得实，于一切法皆不得实。何以故？本性如是。心性不生，一切诸法无实可得，是故彼心不可得也。若过去、未来、现在无所得故，无所作故，是谓无所作。何名无所作？若新若故俱不可作，名无所作。是中过去心不解脱，现在心不解脱，未来心不解脱。随所有心无所得者，是为心一境性，此即名入心之数也。

“迦葉，未来当有比丘、比丘尼、优婆塞、优婆夷，执著眼等说为灭坏，于诸蕴中起于物想。如来说蕴犹如于梦，然彼说言梦为实有，由世间中说有是梦。‘若无梦者，我等不应有梦想事。以有表示，是故我等于其眠梦起于梦想。如是，如是，蕴有所因故说如梦。若无蕴者，不应说蕴犹如于梦。’彼诸愚夫谓梦为实，闻是等经便生诽谤。于中当有比丘尼等，于施主家妄称我是阿罗汉果，或依浅智说现证得。若优婆塞、优婆夷等，闻经律颂说我现证。

“迦葉，当于尔时，若有比丘，或二十年、三十年中，常乐居止阿兰若处精勤修习，为佛法故来诣初信一日优婆塞边，唯以空言互相唱说，言：‘空空故，我已遍知！我已遍知！’或有比丘，闻是经等相向谈说。有人闻之便生怖畏，复作是言：‘若诸在家、出家人等不应亲近，应当远离，此非教师。何以故？彼等所知不相亲附。’复有宣说甚深法者，为诸在家、出家人等弃舍轻贱。何以故？我今宣说胜妙梵行，尚少知者，况未来世乃至最少知者，亦皆灭没！当尔之世，说法比丘千人之中，能如实解信入法者，一亦难有；乃至二千亦复如是。于中或有余比丘等，下至不能暂发言词，况能解了？

“迦葉，当于尔时，在家、出家共轻此教。若有比丘发勤精进，为灭不善生善法故，初夜、后夜减省睡眠，精进修学；则为他人讥嫌弃舍，或断命根。如是等经即当毁灭，住法比丘亦皆灭尽。于中智者深胜无染解了之者，应当尊重深心恭敬，共集会已住阿兰若。”

尔时，世尊而说颂曰：

&nbsp;&nbsp;&nbsp;&nbsp;“我所说善法，&nbsp;&nbsp;&nbsp;&nbsp;第一义相应，

&nbsp;&nbsp;&nbsp;&nbsp;言蕴无坚实，&nbsp;&nbsp;&nbsp;&nbsp;应观察如梦。

&nbsp;&nbsp;&nbsp;&nbsp;尔时诸比丘，&nbsp;&nbsp;&nbsp;&nbsp;斗诤心纷扰，

&nbsp;&nbsp;&nbsp;&nbsp;无礼别尊卑，&nbsp;&nbsp;&nbsp;&nbsp;唯有空名相。

&nbsp;&nbsp;&nbsp;&nbsp;比丘所发言，&nbsp;&nbsp;&nbsp;&nbsp;俗亦如是说，

&nbsp;&nbsp;&nbsp;&nbsp;如斯之教法，&nbsp;&nbsp;&nbsp;&nbsp;道俗语皆同。

比丘谓俗言：‘汝解法希有！

&nbsp;&nbsp;&nbsp;&nbsp;是谓佛菩提，&nbsp;&nbsp;&nbsp;&nbsp;已发初地果。’

&nbsp;&nbsp;&nbsp;&nbsp;彼心谓见法，&nbsp;&nbsp;&nbsp;&nbsp;亲近在家人，

&nbsp;&nbsp;&nbsp;&nbsp;数奉施比丘，&nbsp;&nbsp;&nbsp;&nbsp;与其最上供。

&nbsp;&nbsp;&nbsp;&nbsp;如斯比丘说，&nbsp;&nbsp;&nbsp;&nbsp;无异语皆真，

&nbsp;&nbsp;&nbsp;&nbsp;与彼共相亲，&nbsp;&nbsp;&nbsp;&nbsp;言我能见法。

&nbsp;&nbsp;&nbsp;&nbsp;生于彼时者，&nbsp;&nbsp;&nbsp;&nbsp;为施故出家，

&nbsp;&nbsp;&nbsp;&nbsp;不住正法中，&nbsp;&nbsp;&nbsp;&nbsp;毁坏菩提道：

&nbsp;&nbsp;&nbsp;&nbsp;‘我示汝道者，&nbsp;&nbsp;&nbsp;&nbsp;近我勿亲余！

&nbsp;&nbsp;&nbsp;&nbsp;不久汝得之，&nbsp;&nbsp;&nbsp;&nbsp;还如我所得。

&nbsp;&nbsp;&nbsp;&nbsp;此最寂静位，&nbsp;&nbsp;&nbsp;&nbsp;共汝相向言。’

&nbsp;&nbsp;&nbsp;&nbsp;和合大众中，&nbsp;&nbsp;&nbsp;&nbsp;毁坏我教法。

&nbsp;&nbsp;&nbsp;&nbsp;犹如劫村贼，&nbsp;&nbsp;&nbsp;&nbsp;性怀凶险心，

&nbsp;&nbsp;&nbsp;&nbsp;破坏诸国城，&nbsp;&nbsp;&nbsp;&nbsp;及以大聚落。

&nbsp;&nbsp;&nbsp;&nbsp;比丘亦如是，&nbsp;&nbsp;&nbsp;&nbsp;无智多愚痴，

&nbsp;&nbsp;&nbsp;&nbsp;少慧起诸非，&nbsp;&nbsp;&nbsp;&nbsp;著命数取趣。

&nbsp;&nbsp;&nbsp;&nbsp;离我所说教，&nbsp;&nbsp;&nbsp;&nbsp;依止诸见心，

&nbsp;&nbsp;&nbsp;&nbsp;说是罗汉人，&nbsp;&nbsp;&nbsp;&nbsp;尽怀增上慢。

&nbsp;&nbsp;&nbsp;&nbsp;于大和合会，&nbsp;&nbsp;&nbsp;&nbsp;诸比丘众前，

&nbsp;&nbsp;&nbsp;&nbsp;说已慧名闻，&nbsp;&nbsp;&nbsp;&nbsp;于中一难得。


&nbsp;&nbsp;&nbsp;&nbsp;“或时有比丘，&nbsp;&nbsp;&nbsp;&nbsp;安住如实者，

&nbsp;&nbsp;&nbsp;&nbsp;被说恶名闻，&nbsp;&nbsp;&nbsp;&nbsp;言非佛弟子。

&nbsp;&nbsp;&nbsp;&nbsp;法王大菩提，&nbsp;&nbsp;&nbsp;&nbsp;于时被诽谤，

&nbsp;&nbsp;&nbsp;&nbsp;天众怀忧戚，&nbsp;&nbsp;&nbsp;&nbsp;相向数悲啼。

&nbsp;&nbsp;&nbsp;&nbsp;对彼信心天，&nbsp;&nbsp;&nbsp;&nbsp;身自投于地：

&nbsp;&nbsp;&nbsp;&nbsp;&nbsp;&nbsp;&nbsp;&nbsp;‘观斯释师子，&nbsp;&nbsp;&nbsp;&nbsp;无上法轮摧！

&nbsp;&nbsp;&nbsp;&nbsp;嗟叹佛如来，&nbsp;&nbsp;&nbsp;&nbsp;快哉所说法！

&nbsp;&nbsp;&nbsp;&nbsp;奇特福田僧，&nbsp;&nbsp;&nbsp;&nbsp;佛之所爱子！

&nbsp;&nbsp;&nbsp;&nbsp;我等不复闻，&nbsp;&nbsp;&nbsp;&nbsp;法王之所说！

&nbsp;&nbsp;&nbsp;&nbsp;牟尼今灭度，&nbsp;&nbsp;&nbsp;&nbsp;无觉抱迷心。’

&nbsp;&nbsp;&nbsp;&nbsp;地居天次后，&nbsp;&nbsp;&nbsp;&nbsp;出于大音声，

&nbsp;&nbsp;&nbsp;&nbsp;唱令告诸天：‘法炬今将灭！

&nbsp;&nbsp;&nbsp;&nbsp;汝等得闻佛，&nbsp;&nbsp;&nbsp;&nbsp;不亲近如来，

&nbsp;&nbsp;&nbsp;&nbsp;勿致后天龙，&nbsp;&nbsp;&nbsp;&nbsp;而当怀悔恨。

&nbsp;&nbsp;&nbsp;&nbsp;经于无数劫，&nbsp;&nbsp;&nbsp;&nbsp;为自及为他，

&nbsp;&nbsp;&nbsp;&nbsp;遍受于众苦，&nbsp;&nbsp;&nbsp;&nbsp;尔乃方成佛。

&nbsp;&nbsp;&nbsp;&nbsp;此是诸世尊，&nbsp;&nbsp;&nbsp;&nbsp;为诸众生类，

&nbsp;&nbsp;&nbsp;&nbsp;所说善法门，&nbsp;&nbsp;&nbsp;&nbsp;今皆当隐没。

&nbsp;&nbsp;&nbsp;&nbsp;矫乱人兴世，&nbsp;&nbsp;&nbsp;&nbsp;可畏造诸非，

&nbsp;&nbsp;&nbsp;&nbsp;魔使及恶魔，&nbsp;&nbsp;&nbsp;&nbsp;恣情恶言说。

&nbsp;&nbsp;&nbsp;&nbsp;谄诈多痴钝，&nbsp;&nbsp;&nbsp;&nbsp;诳惑劣愚夫，

&nbsp;&nbsp;&nbsp;&nbsp;若瞋与不瞋，&nbsp;&nbsp;&nbsp;&nbsp;毁师及胜教。’

&nbsp;&nbsp;&nbsp;&nbsp;闻地天声已，&nbsp;&nbsp;&nbsp;&nbsp;上天皆惨然，

&nbsp;&nbsp;&nbsp;&nbsp;人及四王天，&nbsp;&nbsp;&nbsp;&nbsp;悉亦怀忧恼。

&nbsp;&nbsp;&nbsp;&nbsp;夜叉众来集，&nbsp;&nbsp;&nbsp;&nbsp;阿吒筏底城，

&nbsp;&nbsp;&nbsp;&nbsp;皆发可畏声，&nbsp;&nbsp;&nbsp;&nbsp;满面流悲泪。

&nbsp;&nbsp;&nbsp;&nbsp;天居众宝饰，&nbsp;&nbsp;&nbsp;&nbsp;城郭妙庄严，

&nbsp;&nbsp;&nbsp;&nbsp;皆悉失光晖，&nbsp;&nbsp;&nbsp;&nbsp;犹如于聚土。

&nbsp;&nbsp;&nbsp;&nbsp;国城非似本，&nbsp;&nbsp;&nbsp;&nbsp;堪生爱乐心，

&nbsp;&nbsp;&nbsp;&nbsp;今见宝严城，&nbsp;&nbsp;&nbsp;&nbsp;须臾不可乐！

&nbsp;&nbsp;&nbsp;&nbsp;诸天同诣彼，&nbsp;&nbsp;&nbsp;&nbsp;善逝本生国，

&nbsp;&nbsp;&nbsp;&nbsp;躄踊而号啕，&nbsp;&nbsp;&nbsp;&nbsp;转增大悲苦：

‘我从天降地，&nbsp;&nbsp;&nbsp;&nbsp;往诣诸国城，

&nbsp;&nbsp;&nbsp;&nbsp;真法尽沉沦，&nbsp;&nbsp;&nbsp;&nbsp;遍观皆不见。’

&nbsp;&nbsp;&nbsp;&nbsp;下至阎浮境，&nbsp;&nbsp;&nbsp;&nbsp;见法大崩摧，

&nbsp;&nbsp;&nbsp;&nbsp;逼恼诸出家，&nbsp;&nbsp;&nbsp;&nbsp;发声大号哭。

&nbsp;&nbsp;&nbsp;&nbsp;胜城七日内，&nbsp;&nbsp;&nbsp;&nbsp;处处失光晖：

&nbsp;&nbsp;&nbsp;&nbsp;天亦七日中，&nbsp;&nbsp;&nbsp;&nbsp;数非数啼泣：

&nbsp;&nbsp;&nbsp;&nbsp;‘呜呼大雄健，&nbsp;&nbsp;&nbsp;&nbsp;昔曾亲面奉，

&nbsp;&nbsp;&nbsp;&nbsp;何期今不见，&nbsp;&nbsp;&nbsp;&nbsp;言说亦成空！’

&nbsp;&nbsp;&nbsp;&nbsp;曾住舍卫城，&nbsp;&nbsp;&nbsp;&nbsp;来已皆恭敬，

&nbsp;&nbsp;&nbsp;&nbsp;于其地界内，&nbsp;&nbsp;&nbsp;&nbsp;数悲而数啼。

&nbsp;&nbsp;&nbsp;&nbsp;见佛所坐林，&nbsp;&nbsp;&nbsp;&nbsp;言佛曾于此，

&nbsp;&nbsp;&nbsp;&nbsp;转四谛法轮：&nbsp;&nbsp;&nbsp;&nbsp;‘我等亲闻听！

&nbsp;&nbsp;&nbsp;&nbsp;世间还黑闇，&nbsp;&nbsp;&nbsp;&nbsp;更互不相尊，

&nbsp;&nbsp;&nbsp;&nbsp;己造诸罪因，&nbsp;&nbsp;&nbsp;&nbsp;往生三恶趣。

&nbsp;&nbsp;&nbsp;&nbsp;天众多宫殿，&nbsp;&nbsp;&nbsp;&nbsp;今者悉空虚，

&nbsp;&nbsp;&nbsp;&nbsp;赡部诸众生，&nbsp;&nbsp;&nbsp;&nbsp;无主无救护。’

&nbsp;&nbsp;&nbsp;&nbsp;言佛经行处，&nbsp;&nbsp;&nbsp;&nbsp;毁坏悉荒芜，

&nbsp;&nbsp;&nbsp;&nbsp;法王已涅槃，&nbsp;&nbsp;&nbsp;&nbsp;世间不可乐。

&nbsp;&nbsp;&nbsp;&nbsp;三十三天主，&nbsp;&nbsp;&nbsp;&nbsp;帝释立其中，

&nbsp;&nbsp;&nbsp;&nbsp;苦恼发忧愁，&nbsp;&nbsp;&nbsp;&nbsp;高声大悲恸。

&nbsp;&nbsp;&nbsp;&nbsp;诸忉利天等，&nbsp;&nbsp;&nbsp;&nbsp;举手共哀号，

&nbsp;&nbsp;&nbsp;&nbsp;适闻园苑中，&nbsp;&nbsp;&nbsp;&nbsp;其次便驰走。

&nbsp;&nbsp;&nbsp;&nbsp;是等诸天众，&nbsp;&nbsp;&nbsp;&nbsp;恒叹佛如来，

&nbsp;&nbsp;&nbsp;&nbsp;自嗟离世尊，&nbsp;&nbsp;&nbsp;&nbsp;曾为说法者。

&nbsp;&nbsp;&nbsp;&nbsp;不能食甘露，&nbsp;&nbsp;&nbsp;&nbsp;亦绝歌乐声，

&nbsp;&nbsp;&nbsp;&nbsp;如是等诸天，&nbsp;&nbsp;&nbsp;&nbsp;心忧经六月。

&nbsp;&nbsp;&nbsp;&nbsp;“阿修罗闻说，&nbsp;&nbsp;&nbsp;&nbsp;教法空无主，

&nbsp;&nbsp;&nbsp;&nbsp;于是即相呼，&nbsp;&nbsp;&nbsp;&nbsp;兴师伐忉利。

&nbsp;&nbsp;&nbsp;&nbsp;赡部诸王等，&nbsp;&nbsp;&nbsp;&nbsp;毁坏佛制多，

&nbsp;&nbsp;&nbsp;&nbsp;当于尔时中，&nbsp;&nbsp;&nbsp;&nbsp;天与修罗战。

&nbsp;&nbsp;&nbsp;&nbsp;多有诸比丘，&nbsp;&nbsp;&nbsp;&nbsp;及多比丘尼，

&nbsp;&nbsp;&nbsp;&nbsp;生诸恶趣中，&nbsp;&nbsp;&nbsp;&nbsp;备受众苦毒。

&nbsp;&nbsp;&nbsp;&nbsp;在家犯诸罪，&nbsp;&nbsp;&nbsp;&nbsp;近事坏尸罗，

&nbsp;&nbsp;&nbsp;&nbsp;互相扬恶名，&nbsp;&nbsp;&nbsp;&nbsp;以之生苦趣。

&nbsp;&nbsp;&nbsp;&nbsp;女人行不善，&nbsp;&nbsp;&nbsp;&nbsp;皆亦入三塗，

&nbsp;&nbsp;&nbsp;&nbsp;如是事兴时，&nbsp;&nbsp;&nbsp;&nbsp;世间不安静。

&nbsp;&nbsp;&nbsp;&nbsp;或时行聚落，&nbsp;&nbsp;&nbsp;&nbsp;或投窜山林，

&nbsp;&nbsp;&nbsp;&nbsp;人众以波逃，&nbsp;&nbsp;&nbsp;&nbsp;寿命便夭促。

&nbsp;&nbsp;&nbsp;&nbsp;多有贼盗起，&nbsp;&nbsp;&nbsp;&nbsp;亦复有饥荒，

&nbsp;&nbsp;&nbsp;&nbsp;苗稼不时登，&nbsp;&nbsp;&nbsp;&nbsp;蝗虫起灾暴。

&nbsp;&nbsp;&nbsp;&nbsp;若于饥馑世，&nbsp;&nbsp;&nbsp;&nbsp;人有寿命终，

&nbsp;&nbsp;&nbsp;&nbsp;便生饿鬼中，&nbsp;&nbsp;&nbsp;&nbsp;具受多辛苦。

&nbsp;&nbsp;&nbsp;&nbsp;所有施塔庙，&nbsp;&nbsp;&nbsp;&nbsp;及与四方僧，

&nbsp;&nbsp;&nbsp;&nbsp;尔时诸比丘，&nbsp;&nbsp;&nbsp;&nbsp;悉共分张取。

&nbsp;&nbsp;&nbsp;&nbsp;于我灭度后，&nbsp;&nbsp;&nbsp;&nbsp;如是众苦兴，

&nbsp;&nbsp;&nbsp;&nbsp;应速发精勤，&nbsp;&nbsp;&nbsp;&nbsp;勿复更回顾。

&nbsp;&nbsp;&nbsp;&nbsp;诸有愚夫类，&nbsp;&nbsp;&nbsp;&nbsp;而无智慧人，

&nbsp;&nbsp;&nbsp;&nbsp;愚夫业已成，&nbsp;&nbsp;&nbsp;&nbsp;速生诸恶趣。

&nbsp;&nbsp;&nbsp;&nbsp;“应乐读诵说，&nbsp;&nbsp;&nbsp;&nbsp;智慧从此生，

&nbsp;&nbsp;&nbsp;&nbsp;人修智慧心，&nbsp;&nbsp;&nbsp;&nbsp;速能升善趣。

&nbsp;&nbsp;&nbsp;&nbsp;常以智慧观，&nbsp;&nbsp;&nbsp;&nbsp;如我如是学，

&nbsp;&nbsp;&nbsp;&nbsp;永离众系缚，&nbsp;&nbsp;&nbsp;&nbsp;速至于涅槃。

&nbsp;&nbsp;&nbsp;&nbsp;正法不久留，&nbsp;&nbsp;&nbsp;&nbsp;应发坚精进，

&nbsp;&nbsp;&nbsp;&nbsp;我已如是说，&nbsp;&nbsp;&nbsp;&nbsp;宜速正思惟。

&nbsp;&nbsp;&nbsp;&nbsp;此劫过去已，&nbsp;&nbsp;&nbsp;&nbsp;满于六十劫，

&nbsp;&nbsp;&nbsp;&nbsp;当不闻佛名，&nbsp;&nbsp;&nbsp;&nbsp;何能生信乐？

&nbsp;&nbsp;&nbsp;&nbsp;若人相会遇，&nbsp;&nbsp;&nbsp;&nbsp;饥饿苦所侵，

&nbsp;&nbsp;&nbsp;&nbsp;母子是时中，&nbsp;&nbsp;&nbsp;&nbsp;互相食其肉。

&nbsp;&nbsp;&nbsp;&nbsp;彼时所生子，&nbsp;&nbsp;&nbsp;&nbsp;慞惶行不安，

&nbsp;&nbsp;&nbsp;&nbsp;住在己家中，&nbsp;&nbsp;&nbsp;&nbsp;犹生大怖畏。

&nbsp;&nbsp;&nbsp;&nbsp;见闻此事已，&nbsp;&nbsp;&nbsp;&nbsp;知其生死烧，

&nbsp;&nbsp;&nbsp;&nbsp;谁有智慧人，&nbsp;&nbsp;&nbsp;&nbsp;于中生爱乐？

&nbsp;&nbsp;&nbsp;&nbsp;无明是生根，&nbsp;&nbsp;&nbsp;&nbsp;女人是欲根，

&nbsp;&nbsp;&nbsp;&nbsp;蕴为苦恼根，&nbsp;&nbsp;&nbsp;&nbsp;是故应舍苦。

&nbsp;&nbsp;&nbsp;&nbsp;世有愚众生，&nbsp;&nbsp;&nbsp;&nbsp;耽著于女欲，

&nbsp;&nbsp;&nbsp;&nbsp;人能离痴者，&nbsp;&nbsp;&nbsp;&nbsp;疾当得涅槃！

&nbsp;&nbsp;&nbsp;&nbsp;宣畅此法时，&nbsp;&nbsp;&nbsp;&nbsp;不遭于恶果，

&nbsp;&nbsp;&nbsp;&nbsp;不说果有漏，&nbsp;&nbsp;&nbsp;&nbsp;故堕恶趣中。

&nbsp;&nbsp;&nbsp;&nbsp;所有无漏法，&nbsp;&nbsp;&nbsp;&nbsp;空空无所有，

&nbsp;&nbsp;&nbsp;&nbsp;寂静本无坚，&nbsp;&nbsp;&nbsp;&nbsp;宜应速了悟。

“复次，迦葉，若有比丘或余众生，由能成就此第一法求无漏者，应作是言：‘于一切法心无所住。’

“复次，迦葉，菩萨应为坚固修习。云何坚固？云何修习？言坚固者，谓坚固心、坚固精进。何者名为坚固之心？菩萨念言：‘乃至供养恒河沙佛，然后乃发一念之心而求佛道。次后复经恒河沙劫一佛现世，以发恒河沙等心故，一得人身；以恒河沙等人身闻一句法，智慧光明于阿耨多罗三藐三菩提，作大利益。’应发如是坚固之心。又以种种方便摄佛智慧，种种苦行以为希求，种种苦行摄受佛智，复有如是坚固之心。

“复次，迦葉，我今为汝宣说譬喻。由此喻故，诸有智人而能解了尔所说义。由是种种难行、苦行能得菩提，于恒河沙劫不应休废。若于恒河沙劫学不休废，则能现证无上菩提。应发如是坚固之心，以为势力，以作策勤，终不舍离阿耨多罗三藐三菩提，复有如是坚固之心。

“迦葉，若有菩萨发是心者，何以摄受？谓不取处，不取非处。何故不取处、非处耶？若有取于处、非处者，于无上觉则为障碍；以不取于处、非处故，速得无上正等菩提。

“迦葉，譬如有人，以满三千大千世界珍宝持用布施；若有如是种种经典如来所说，随顺菩提，受持教法，以信安住，所生福聚倍多于彼！

“迦葉，菩萨复有坚固之心，乃至坚固心亦不可得，是故修行不可休废。言修习者，谓多修行，有几多耶？随有若干多修习法，若起一心不能解了。何以故？彼法不可为表示故。然是最胜修习之法，谓坚固心性。”

尔时，世尊即说颂曰：

&nbsp;&nbsp;&nbsp;&nbsp;“无心起心想，&nbsp;&nbsp;&nbsp;&nbsp;当有大怖畏！

&nbsp;&nbsp;&nbsp;&nbsp;‘我当成不成，&nbsp;&nbsp;&nbsp;&nbsp;是事为云何？’

&nbsp;&nbsp;&nbsp;&nbsp;而常起寻伺，&nbsp;&nbsp;&nbsp;&nbsp;住在于一边，

&nbsp;&nbsp;&nbsp;&nbsp;诽谤于正道，&nbsp;&nbsp;&nbsp;&nbsp;不可得菩提。

&nbsp;&nbsp;&nbsp;&nbsp;此是懈怠心，&nbsp;&nbsp;&nbsp;&nbsp;非是菩提相！

&nbsp;&nbsp;&nbsp;&nbsp;斯人疑一切，&nbsp;&nbsp;&nbsp;&nbsp;诸佛及声闻，

&nbsp;&nbsp;&nbsp;&nbsp;不行而希望，&nbsp;&nbsp;&nbsp;&nbsp;贤圣诸佛法。

&nbsp;&nbsp;&nbsp;&nbsp;非但由言说，&nbsp;&nbsp;&nbsp;&nbsp;能成安乐果；

&nbsp;&nbsp;&nbsp;&nbsp;要有信乐心，&nbsp;&nbsp;&nbsp;&nbsp;能成广大法！

&nbsp;&nbsp;&nbsp;&nbsp;亦非唯心量，&nbsp;&nbsp;&nbsp;&nbsp;能获胜堪任。

&nbsp;&nbsp;&nbsp;&nbsp;由一法能成，&nbsp;&nbsp;&nbsp;&nbsp;诸有所作事，

&nbsp;&nbsp;&nbsp;&nbsp;知其殊胜已，&nbsp;&nbsp;&nbsp;&nbsp;为佛故应修。

“复次，迦葉，菩萨以能成就此法，亦不亲近供养诸佛，而自记言：‘我当得作如来应正等觉。’

“迦葉，在家菩萨有三种修，能于菩提而作利益。何等为三？为一切智故深生爱乐，不堕本业，坚持五戒。具此三支能成六法。何等为六？谓得圣处；不哑，不吃，不聋，不失聪听，身变端严；速得深信；于甚深法不生怖畏；随所闻法，不用功劳而能领解；速得不退。于此六法应当善知，有五障转。何等为五？谓离间语，一切妄语，意乐不成，心怀嫉妒，耽著诸欲。如是五法为障碍转。复有三法应当修行。何等为三？谓常兴心欲出家故；于持戒沙门、婆罗门所尊重恭敬；若非同类说法之者，应远离之。何以故？菩萨不应修学彼法。若修学者如负刍草。何以故？非佛道故。若担负者即为执著，同诸愚痴。是故不应修学彼法。

“复次，迦葉，菩萨又应受学三法。何等为三？谓常随顺诸佛如来，为他演说勤自修行，于众生所修习慈心。于此三处受已应学。复次，应当亲近三法。何等为三？谓离捶打，不毁他人说云卑贱，于怖畏者施其无畏。应当亲近如是三法。”

尔时，世尊而说颂曰：

&nbsp;&nbsp;&nbsp;&nbsp;“不亲下劣人，&nbsp;&nbsp;&nbsp;&nbsp;见不正直者，

&nbsp;&nbsp;&nbsp;&nbsp;见已当远离，&nbsp;&nbsp;&nbsp;&nbsp;犹如避毒蛇。

&nbsp;&nbsp;&nbsp;&nbsp;不应随学他，&nbsp;&nbsp;&nbsp;&nbsp;不礼应远离，

&nbsp;&nbsp;&nbsp;&nbsp;犹如见恶狗，&nbsp;&nbsp;&nbsp;&nbsp;以生恶趣中；

&nbsp;&nbsp;&nbsp;&nbsp;有怀执著人，&nbsp;&nbsp;&nbsp;&nbsp;学之同恶趣。

&nbsp;&nbsp;&nbsp;&nbsp;闻说胜空法，&nbsp;&nbsp;&nbsp;&nbsp;应生爱乐心，

&nbsp;&nbsp;&nbsp;&nbsp;及乐空比丘，&nbsp;&nbsp;&nbsp;&nbsp;亦应起尊敬。

&nbsp;&nbsp;&nbsp;&nbsp;增长多闻道，&nbsp;&nbsp;&nbsp;&nbsp;而生利智心，

&nbsp;&nbsp;&nbsp;&nbsp;亲近胜菩提，&nbsp;&nbsp;&nbsp;&nbsp;有情应敬礼。

&nbsp;&nbsp;&nbsp;&nbsp;疾行受其教，&nbsp;&nbsp;&nbsp;&nbsp;速生诸善根，

&nbsp;&nbsp;&nbsp;&nbsp;增长智慧心，&nbsp;&nbsp;&nbsp;&nbsp;如莲生在水。

&nbsp;&nbsp;&nbsp;&nbsp;宜多听受法，&nbsp;&nbsp;&nbsp;&nbsp;所增善速增，

&nbsp;&nbsp;&nbsp;&nbsp;以增智慧心，&nbsp;&nbsp;&nbsp;&nbsp;能断于诸漏。

&nbsp;&nbsp;&nbsp;&nbsp;大威德无畏，&nbsp;&nbsp;&nbsp;&nbsp;大智大精勤，

&nbsp;&nbsp;&nbsp;&nbsp;为欲利益他，&nbsp;&nbsp;&nbsp;&nbsp;自身盛利益。

&nbsp;&nbsp;&nbsp;&nbsp;在家应舍离，&nbsp;&nbsp;&nbsp;&nbsp;捶楚打众生，

&nbsp;&nbsp;&nbsp;&nbsp;发趣求菩提，&nbsp;&nbsp;&nbsp;&nbsp;于法得不退，

&nbsp;&nbsp;&nbsp;&nbsp;无病最端正，&nbsp;&nbsp;&nbsp;&nbsp;人皆爱敬之。

&nbsp;&nbsp;&nbsp;&nbsp;若修习慈心，&nbsp;&nbsp;&nbsp;&nbsp;舍离诸恶道，

&nbsp;&nbsp;&nbsp;&nbsp;三十三天上，&nbsp;&nbsp;&nbsp;&nbsp;五欲自欢娱。

&nbsp;&nbsp;&nbsp;&nbsp;从天若命终，&nbsp;&nbsp;&nbsp;&nbsp;不堕于三恶，

&nbsp;&nbsp;&nbsp;&nbsp;生处于人世，&nbsp;&nbsp;&nbsp;&nbsp;种族豪贵家，

&nbsp;&nbsp;&nbsp;&nbsp;形貌最端严，&nbsp;&nbsp;&nbsp;&nbsp;人无能毁者。

&nbsp;&nbsp;&nbsp;&nbsp;天龙所守护，&nbsp;&nbsp;&nbsp;&nbsp;随法正修行，

&nbsp;&nbsp;&nbsp;&nbsp;受于胜妙处，&nbsp;&nbsp;&nbsp;&nbsp;为人所爱重，

&nbsp;&nbsp;&nbsp;&nbsp;善得安隐眠，&nbsp;&nbsp;&nbsp;&nbsp;寤亦心安隐。

&nbsp;&nbsp;&nbsp;&nbsp;以为天拥护，&nbsp;&nbsp;&nbsp;&nbsp;终无怖畏心，

&nbsp;&nbsp;&nbsp;&nbsp;此之广大法，&nbsp;&nbsp;&nbsp;&nbsp;有如是胜相。

&nbsp;&nbsp;&nbsp;&nbsp;在家或出家，&nbsp;&nbsp;&nbsp;&nbsp;更有大饶益，

&nbsp;&nbsp;&nbsp;&nbsp;令发悟忆念，&nbsp;&nbsp;&nbsp;&nbsp;多人诸善根，

&nbsp;&nbsp;&nbsp;&nbsp;怖者以施安，&nbsp;&nbsp;&nbsp;&nbsp;趣向菩提果。

&nbsp;&nbsp;&nbsp;&nbsp;更不事余天，&nbsp;&nbsp;&nbsp;&nbsp;唯除一切智，

&nbsp;&nbsp;&nbsp;&nbsp;是人得正道，&nbsp;&nbsp;&nbsp;&nbsp;诸智共相应。

&nbsp;&nbsp;&nbsp;&nbsp;以此诸善根，&nbsp;&nbsp;&nbsp;&nbsp;舍离三恶趣，

&nbsp;&nbsp;&nbsp;&nbsp;得智获三明，&nbsp;&nbsp;&nbsp;&nbsp;善学于三学。

&nbsp;&nbsp;&nbsp;&nbsp;如所作功德，&nbsp;&nbsp;&nbsp;&nbsp;如其所礼敬，

&nbsp;&nbsp;&nbsp;&nbsp;独为众生尊，&nbsp;&nbsp;&nbsp;&nbsp;人多恭敬礼，

&nbsp;&nbsp;&nbsp;&nbsp;礼敬如来者，&nbsp;&nbsp;&nbsp;&nbsp;众中为最上。

&nbsp;&nbsp;&nbsp;&nbsp;住于在家地，&nbsp;&nbsp;&nbsp;&nbsp;若发菩提心，

&nbsp;&nbsp;&nbsp;&nbsp;为彼说法言，&nbsp;&nbsp;&nbsp;&nbsp;及余汝当听！

“复次，迦葉，在家菩萨应成三法。何等为三？应离世间嬉戏放逸、互相赠遗，及以选择良日吉辰；应常清洁，离多纳受；复当精进修学多闻。菩萨应成如是三法。复有三法应受修行。何等为三？于说法者不为障碍，应当劝请说法之人，恒燃灯烛。常应作是三种之行。

“复次，迦葉，有三种法终不应作，若有作者则受女身。何等为三？不应障母听闻正法及见比丘，不应障妻见诸比丘及闻正法，乃至不应于己妻所犯其非路。如是三法终不应作，若有作者便受女身。”

尔时，世尊而说颂曰：

&nbsp;&nbsp;&nbsp;&nbsp;“常应以信心，&nbsp;&nbsp;&nbsp;&nbsp;燃灯烛光曜，

&nbsp;&nbsp;&nbsp;&nbsp;便获无尘垢，&nbsp;&nbsp;&nbsp;&nbsp;清净之佛眼，

&nbsp;&nbsp;&nbsp;&nbsp;由依此眼故，&nbsp;&nbsp;&nbsp;&nbsp;了诸所知法。

&nbsp;&nbsp;&nbsp;&nbsp;若能了所知，&nbsp;&nbsp;&nbsp;&nbsp;以知过去法，

&nbsp;&nbsp;&nbsp;&nbsp;知现在亦然，&nbsp;&nbsp;&nbsp;&nbsp;不分别未来，

&nbsp;&nbsp;&nbsp;&nbsp;无有三种相，&nbsp;&nbsp;&nbsp;&nbsp;有斯三种相，

&nbsp;&nbsp;&nbsp;&nbsp;舍离于第三，&nbsp;&nbsp;&nbsp;&nbsp;相即名无相，

&nbsp;&nbsp;&nbsp;&nbsp;皆同为一义。

&nbsp;&nbsp;&nbsp;&nbsp;佛所说诸根，&nbsp;&nbsp;&nbsp;&nbsp;然法无根本，

&nbsp;&nbsp;&nbsp;&nbsp;于斯起分别，&nbsp;&nbsp;&nbsp;&nbsp;便失胜菩提。

&nbsp;&nbsp;&nbsp;&nbsp;净修佛眼已，&nbsp;&nbsp;&nbsp;&nbsp;现证一切法，

&nbsp;&nbsp;&nbsp;&nbsp;此句即菩提，&nbsp;&nbsp;&nbsp;&nbsp;如上所开示。

&nbsp;&nbsp;&nbsp;&nbsp;法无有能示，&nbsp;&nbsp;&nbsp;&nbsp;亦无能毁者，

&nbsp;&nbsp;&nbsp;&nbsp;诸法如虚空，&nbsp;&nbsp;&nbsp;&nbsp;是故说开示。

&nbsp;&nbsp;&nbsp;&nbsp;导师宣此义，&nbsp;&nbsp;&nbsp;&nbsp;以为在家人，

&nbsp;&nbsp;&nbsp;&nbsp;常燃灯烛光，&nbsp;&nbsp;&nbsp;&nbsp;得佛眼明了。

&nbsp;&nbsp;&nbsp;&nbsp;不断他说法，&nbsp;&nbsp;&nbsp;&nbsp;释师子之教，

&nbsp;&nbsp;&nbsp;&nbsp;终不往三塗，&nbsp;&nbsp;&nbsp;&nbsp;不受生盲果。

&nbsp;&nbsp;&nbsp;&nbsp;能常劝请他，&nbsp;&nbsp;&nbsp;&nbsp;宣扬最胜教，

&nbsp;&nbsp;&nbsp;&nbsp;以此善根力，&nbsp;&nbsp;&nbsp;&nbsp;转无上法轮。

&nbsp;&nbsp;&nbsp;&nbsp;若人于母所，&nbsp;&nbsp;&nbsp;&nbsp;为作法留难，

&nbsp;&nbsp;&nbsp;&nbsp;受鄙陋女身，&nbsp;&nbsp;&nbsp;&nbsp;盲伛多众罪，

&nbsp;&nbsp;&nbsp;&nbsp;不曾睹众色，&nbsp;&nbsp;&nbsp;&nbsp;亦不少闻声，

&nbsp;&nbsp;&nbsp;&nbsp;住于幽闇间，&nbsp;&nbsp;&nbsp;&nbsp;犹如蝙蝠类。

&nbsp;&nbsp;&nbsp;&nbsp;于妻生妒忌，&nbsp;&nbsp;&nbsp;&nbsp;与作障法缘，

&nbsp;&nbsp;&nbsp;&nbsp;从兹速命终，&nbsp;&nbsp;&nbsp;&nbsp;当为极陋女，

&nbsp;&nbsp;&nbsp;&nbsp;发黄眼睛绿，&nbsp;&nbsp;&nbsp;&nbsp;黧黯目盲冥，

&nbsp;&nbsp;&nbsp;&nbsp;足跛怀毒心，&nbsp;&nbsp;&nbsp;&nbsp;耳聋多口舌。

&nbsp;&nbsp;&nbsp;&nbsp;如斯种类处，&nbsp;&nbsp;&nbsp;&nbsp;速受众恶身，

&nbsp;&nbsp;&nbsp;&nbsp;常为欲因缘，&nbsp;&nbsp;&nbsp;&nbsp;丈夫生嫉妒。

“复次，迦葉，在家菩萨，有三种法所不应作。何等为三？若他施物，设有微少酥、醍醐等，乃至或多难施之物，主若不请不应行施；他欲出家不应留难，未出家者应当劝喻令使出家；见有建立如来塔庙，当助修营，不应缘此取其财物。如是三法，在家菩萨所不应作。”

尔时，世尊而说颂曰：

&nbsp;&nbsp;&nbsp;&nbsp;“他施功德财，&nbsp;&nbsp;&nbsp;&nbsp;不应与非处，

&nbsp;&nbsp;&nbsp;&nbsp;于重便获罪，&nbsp;&nbsp;&nbsp;&nbsp;所施不能遮。

&nbsp;&nbsp;&nbsp;&nbsp;信者诣施前，&nbsp;&nbsp;&nbsp;&nbsp;合掌俨然立，

&nbsp;&nbsp;&nbsp;&nbsp;于中人力少，&nbsp;&nbsp;&nbsp;&nbsp;乐欲给侍僧，

&nbsp;&nbsp;&nbsp;&nbsp;应随施主言，&nbsp;&nbsp;&nbsp;&nbsp;助其少人力。

&nbsp;&nbsp;&nbsp;&nbsp;水浆汤饮等，&nbsp;&nbsp;&nbsp;&nbsp;及余轻物类，

&nbsp;&nbsp;&nbsp;&nbsp;无违施主心，&nbsp;&nbsp;&nbsp;&nbsp;不令他怨恨。

&nbsp;&nbsp;&nbsp;&nbsp;若有欲出家，&nbsp;&nbsp;&nbsp;&nbsp;或子或亲属，

&nbsp;&nbsp;&nbsp;&nbsp;菩萨于是中，&nbsp;&nbsp;&nbsp;&nbsp;不应作留难。

&nbsp;&nbsp;&nbsp;&nbsp;愿有情安乐，&nbsp;&nbsp;&nbsp;&nbsp;愿得证涅槃，

&nbsp;&nbsp;&nbsp;&nbsp;我胜意乐然，&nbsp;&nbsp;&nbsp;&nbsp;愿说无上法。

&nbsp;&nbsp;&nbsp;&nbsp;知其过失已，&nbsp;&nbsp;&nbsp;&nbsp;不应秽自身，

&nbsp;&nbsp;&nbsp;&nbsp;勿长夜忧嗟，&nbsp;&nbsp;&nbsp;&nbsp;为烦恼所染。

“复次，迦葉，在家菩萨，有三种法不应修行。何等为三？不应贩卖男子、女人，又亦不应与他非药，若有作者不应亲近。”

尔时，世尊而说颂曰：

&nbsp;&nbsp;&nbsp;&nbsp;“应离贩卖男，&nbsp;&nbsp;&nbsp;&nbsp;亦离贩卖女，

&nbsp;&nbsp;&nbsp;&nbsp;非药勿与他，&nbsp;&nbsp;&nbsp;&nbsp;若与者应离。

&nbsp;&nbsp;&nbsp;&nbsp;为苦众生故，&nbsp;&nbsp;&nbsp;&nbsp;天等所同呵！

&nbsp;&nbsp;&nbsp;&nbsp;随趣诸方维，&nbsp;&nbsp;&nbsp;&nbsp;忧箭所中害，

&nbsp;&nbsp;&nbsp;&nbsp;长夜增忧恼，&nbsp;&nbsp;&nbsp;&nbsp;众苦逼其身，

&nbsp;&nbsp;&nbsp;&nbsp;夭寿自销亡，&nbsp;&nbsp;&nbsp;&nbsp;是故不应作。

&nbsp;&nbsp;&nbsp;&nbsp;此过及余失，&nbsp;&nbsp;&nbsp;&nbsp;我悉了其因，

&nbsp;&nbsp;&nbsp;&nbsp;为诸菩萨等，&nbsp;&nbsp;&nbsp;&nbsp;略说其少分。


“复次，迦葉，在家菩萨，有三种法所不应作。何等为三？不应往彼淫女之家，不应亲近诸媒媾者，不住屠杀牛羊等处。如是三法所不应作。”

尔时，世尊而说颂曰：


&nbsp;&nbsp;&nbsp;&nbsp;“不至淫女家，&nbsp;&nbsp;&nbsp;&nbsp;专行秽欲者，

&nbsp;&nbsp;&nbsp;&nbsp;速致世讥嫌，&nbsp;&nbsp;&nbsp;&nbsp;亲近下欲故。

&nbsp;&nbsp;&nbsp;&nbsp;尊者知其往，&nbsp;&nbsp;&nbsp;&nbsp;便即起嫌诃，

&nbsp;&nbsp;&nbsp;&nbsp;招疾害其身，&nbsp;&nbsp;&nbsp;&nbsp;以之令寿尽。

&nbsp;&nbsp;&nbsp;&nbsp;常不应亲近，&nbsp;&nbsp;&nbsp;&nbsp;媒媾男女人，

&nbsp;&nbsp;&nbsp;&nbsp;他娶女为婚，&nbsp;&nbsp;&nbsp;&nbsp;近之被诽谤。

&nbsp;&nbsp;&nbsp;&nbsp;亦不应往诣，&nbsp;&nbsp;&nbsp;&nbsp;诸为屠宰家，

&nbsp;&nbsp;&nbsp;&nbsp;菩萨胜依人，&nbsp;&nbsp;&nbsp;&nbsp;皆所不称赞。

&nbsp;&nbsp;&nbsp;&nbsp;此诸深过患，&nbsp;&nbsp;&nbsp;&nbsp;如来悉了知，

&nbsp;&nbsp;&nbsp;&nbsp;为不正行人，&nbsp;&nbsp;&nbsp;&nbsp;我今如实说。

&nbsp;&nbsp;&nbsp;&nbsp;世尊所有教，&nbsp;&nbsp;&nbsp;&nbsp;我弟子能知，

&nbsp;&nbsp;&nbsp;&nbsp;斯人于佛前，&nbsp;&nbsp;&nbsp;&nbsp;能诣所行处。

&nbsp;&nbsp;&nbsp;&nbsp;众生住圣道，&nbsp;&nbsp;&nbsp;&nbsp;将速至涅槃，

&nbsp;&nbsp;&nbsp;&nbsp;佛为如是人，&nbsp;&nbsp;&nbsp;&nbsp;非为恶行说。


“复次，迦葉，在家菩萨应成三法。何等为三？住在家中，观己身命如客使想；于己施物起积聚想，于未施者如远离我百由旬想；不为妻子作积聚想。在家菩萨，应当成就如是三法。”

尔时，世尊而说颂曰：


&nbsp;&nbsp;&nbsp;&nbsp;“常修于死想，&nbsp;&nbsp;&nbsp;&nbsp;我命速当终；

&nbsp;&nbsp;&nbsp;&nbsp;于其所积财，&nbsp;&nbsp;&nbsp;&nbsp;应修取坚实，

&nbsp;&nbsp;&nbsp;&nbsp;财不为妻子，&nbsp;&nbsp;&nbsp;&nbsp;亦不为己身，

&nbsp;&nbsp;&nbsp;&nbsp;速疾得坚牢，&nbsp;&nbsp;&nbsp;&nbsp;身命及财物。

&nbsp;&nbsp;&nbsp;&nbsp;殷重求佛道，&nbsp;&nbsp;&nbsp;&nbsp;不起贡高心，

&nbsp;&nbsp;&nbsp;&nbsp;若舍饶益门，&nbsp;&nbsp;&nbsp;&nbsp;常遭诸损害。

&nbsp;&nbsp;&nbsp;&nbsp;犹如於戏童，&nbsp;&nbsp;&nbsp;&nbsp;少尝非饱足，

&nbsp;&nbsp;&nbsp;&nbsp;法味尚轻微，&nbsp;&nbsp;&nbsp;&nbsp;虽信非堪保！

&nbsp;&nbsp;&nbsp;&nbsp;修行非猛励，&nbsp;&nbsp;&nbsp;&nbsp;相去实全遥，

&nbsp;&nbsp;&nbsp;&nbsp;弘扬若不休，&nbsp;&nbsp;&nbsp;&nbsp;名为究竟法。

&nbsp;&nbsp;&nbsp;&nbsp;迦葉我今说，&nbsp;&nbsp;&nbsp;&nbsp;如斯诸法门，

&nbsp;&nbsp;&nbsp;&nbsp;人能解了之，&nbsp;&nbsp;&nbsp;&nbsp;名为一切智。

&nbsp;&nbsp;&nbsp;&nbsp;以智善观察，&nbsp;&nbsp;&nbsp;&nbsp;于身生厌离，

&nbsp;&nbsp;&nbsp;&nbsp;常自正思惟，&nbsp;&nbsp;&nbsp;&nbsp;想之如对我。

“复次，迦葉，在家菩萨成就三法，得不退转于阿耨多罗三藐三菩提。何等为三？父母不信，令其住信；父母毁戒，劝令住戒；父母悭贪，劝令住舍。赞叹无上正等菩提，为他说法，是为第一得不退转无上菩提。

“复次，迦葉，在家菩萨，知可供养、不可供养。可供养者而供养之，若不可者即不供养。然于彼所修习慈心，由成如是第二法故，得不退转无上菩提。

“复次，迦葉，在家菩萨勤苦积财，不令虚费，无令散失，不浪与他，宜坚举置；而于净戒沙门、婆罗门诸众生所，平等施之；与同法者无所障碍。由成如是第三法故，得不退转无上菩提。”

尔时，世尊而说颂曰：

&nbsp;&nbsp;&nbsp;&nbsp;“若在家菩萨，&nbsp;&nbsp;&nbsp;&nbsp;求无上菩提，

&nbsp;&nbsp;&nbsp;&nbsp;生三根本慧，&nbsp;&nbsp;&nbsp;&nbsp;此为最上觉。

&nbsp;&nbsp;&nbsp;&nbsp;若父及与母，&nbsp;&nbsp;&nbsp;&nbsp;恶慧无信心，

&nbsp;&nbsp;&nbsp;&nbsp;劝令生信乐，&nbsp;&nbsp;&nbsp;&nbsp;令其住胜法。

&nbsp;&nbsp;&nbsp;&nbsp;悭犯住戒舍，&nbsp;&nbsp;&nbsp;&nbsp;无慧教令慧，

&nbsp;&nbsp;&nbsp;&nbsp;亦常劝于是，&nbsp;&nbsp;&nbsp;&nbsp;为菩提胜法。

&nbsp;&nbsp;&nbsp;&nbsp;应往于四方，&nbsp;&nbsp;&nbsp;&nbsp;遍求说法者，

&nbsp;&nbsp;&nbsp;&nbsp;法施以教人，&nbsp;&nbsp;&nbsp;&nbsp;由斯增智慧。

&nbsp;&nbsp;&nbsp;&nbsp;犯戒令住戒，&nbsp;&nbsp;&nbsp;&nbsp;无信令信心，

&nbsp;&nbsp;&nbsp;&nbsp;无慧教令慧，&nbsp;&nbsp;&nbsp;&nbsp;得成不退转。

&nbsp;&nbsp;&nbsp;&nbsp;若逢慧比丘，&nbsp;&nbsp;&nbsp;&nbsp;持戒多闻者，

&nbsp;&nbsp;&nbsp;&nbsp;恭敬亲近之，&nbsp;&nbsp;&nbsp;&nbsp;数往而咨问，

&nbsp;&nbsp;&nbsp;&nbsp;在家由此法，&nbsp;&nbsp;&nbsp;&nbsp;得不退菩提。

&nbsp;&nbsp;&nbsp;&nbsp;知彼胜德人，&nbsp;&nbsp;&nbsp;&nbsp;多闻具诸智，

&nbsp;&nbsp;&nbsp;&nbsp;慧解堪尊重，&nbsp;&nbsp;&nbsp;&nbsp;可持身肉施，

&nbsp;&nbsp;&nbsp;&nbsp;此为信心相，&nbsp;&nbsp;&nbsp;&nbsp;如我前所言。

&nbsp;&nbsp;&nbsp;&nbsp;无信则不能，&nbsp;&nbsp;&nbsp;&nbsp;发大菩提意，

&nbsp;&nbsp;&nbsp;&nbsp;聪明见胜事，&nbsp;&nbsp;&nbsp;&nbsp;速成深利益。

&nbsp;&nbsp;&nbsp;&nbsp;于诸殊妙法，&nbsp;&nbsp;&nbsp;&nbsp;取证不为难，

&nbsp;&nbsp;&nbsp;&nbsp;知自及与他，&nbsp;&nbsp;&nbsp;&nbsp;如斯胜饶益，

&nbsp;&nbsp;&nbsp;&nbsp;与出离相应，&nbsp;&nbsp;&nbsp;&nbsp;是故增智慧。

&nbsp;&nbsp;&nbsp;&nbsp;本来恒积集，&nbsp;&nbsp;&nbsp;&nbsp;所有诸资财，

&nbsp;&nbsp;&nbsp;&nbsp;为与持戒俱，&nbsp;&nbsp;&nbsp;&nbsp;共贮当来物。

&nbsp;&nbsp;&nbsp;&nbsp;是无有异语，&nbsp;&nbsp;&nbsp;&nbsp;彼亦不虚言，

&nbsp;&nbsp;&nbsp;&nbsp;勇进坚施成，&nbsp;&nbsp;&nbsp;&nbsp;当证如来果。

&nbsp;&nbsp;&nbsp;&nbsp;持戒易共住，&nbsp;&nbsp;&nbsp;&nbsp;勇健获深慈，

&nbsp;&nbsp;&nbsp;&nbsp;布施摄众生，&nbsp;&nbsp;&nbsp;&nbsp;如先后无异。

&nbsp;&nbsp;&nbsp;&nbsp;清净最上施，&nbsp;&nbsp;&nbsp;&nbsp;无所有希求，

&nbsp;&nbsp;&nbsp;&nbsp;若金若与银，&nbsp;&nbsp;&nbsp;&nbsp;无有不施者。

&nbsp;&nbsp;&nbsp;&nbsp;勇猛施一切，&nbsp;&nbsp;&nbsp;&nbsp;宿世所行檀，

&nbsp;&nbsp;&nbsp;&nbsp;希求无上乘，&nbsp;&nbsp;&nbsp;&nbsp;甚深最胜位。

&nbsp;&nbsp;&nbsp;&nbsp;非法而供养，&nbsp;&nbsp;&nbsp;&nbsp;一切诸天人，

&nbsp;&nbsp;&nbsp;&nbsp;不如能顺法，&nbsp;&nbsp;&nbsp;&nbsp;供养一众生。

&nbsp;&nbsp;&nbsp;&nbsp;勇健为法求，&nbsp;&nbsp;&nbsp;&nbsp;以法能了法，

&nbsp;&nbsp;&nbsp;&nbsp;聪明由胜道，&nbsp;&nbsp;&nbsp;&nbsp;获无上菩提。

“复次，迦葉，在家菩萨，发阿耨多罗三藐三菩提心已，成就三法，于声闻乘而般涅槃。何等为三？此有一类怖三恶道，于大菩提起重担想，已集善根不专思念，不好善求，为心所害便生苦想。以成如是第一法故，退失菩提，于声闻乘而般涅槃。

“复次，迦葉，此有一类，于所行施不生喜心，行布施已便生追悔，复不回向佛之智慧。由成如是第二法故，退失菩提，速于声闻乘而般涅槃。

“复次，迦葉，此有一类，不勤精进专求多闻，以下劣善根速般涅槃。由成如是第三法故，退失菩提，速趣声闻乘而般涅槃。”

尔时，世尊而说颂曰：

&nbsp;&nbsp;&nbsp;&nbsp;“发菩提心已，&nbsp;&nbsp;&nbsp;&nbsp;不正随顺行，

&nbsp;&nbsp;&nbsp;&nbsp;退失于佛乘，&nbsp;&nbsp;&nbsp;&nbsp;入于声闻道。

&nbsp;&nbsp;&nbsp;&nbsp;菩提非不信，&nbsp;&nbsp;&nbsp;&nbsp;及以懈怠心，

&nbsp;&nbsp;&nbsp;&nbsp;无智守悭贪，&nbsp;&nbsp;&nbsp;&nbsp;则为有障碍。

&nbsp;&nbsp;&nbsp;&nbsp;知恩住净戒，&nbsp;&nbsp;&nbsp;&nbsp;常乐广行檀，

&nbsp;&nbsp;&nbsp;&nbsp;菩提不难得。

&nbsp;&nbsp;&nbsp;&nbsp;由心造诸恶，&nbsp;&nbsp;&nbsp;&nbsp;心亦善行檀，

&nbsp;&nbsp;&nbsp;&nbsp;众生心若坚，&nbsp;&nbsp;&nbsp;&nbsp;当为世间塔。

&nbsp;&nbsp;&nbsp;&nbsp;若能离三法，&nbsp;&nbsp;&nbsp;&nbsp;心趣大菩提，

&nbsp;&nbsp;&nbsp;&nbsp;当为世间尊，&nbsp;&nbsp;&nbsp;&nbsp;成无上应供。

“复次，迦葉，在家菩萨，由成三法退失菩提，于独觉乘而般涅槃。何等为三？此有一类，虽已发趣大菩提心，于法悭吝。复有一类，耽著观望，及取世间吉凶之相。复有一类，发菩提心，以懈怠故，不能遍求菩提分法。由成如是三种法故，一一皆能退失菩提，于独觉乘而般涅槃。”

尔时，世尊而说颂曰：

&nbsp;&nbsp;&nbsp;&nbsp;“悭吝于正法，&nbsp;&nbsp;&nbsp;&nbsp;不教诲他人，

&nbsp;&nbsp;&nbsp;&nbsp;得独觉菩提，&nbsp;&nbsp;&nbsp;&nbsp;退失无上道。

&nbsp;&nbsp;&nbsp;&nbsp;由斯二种义，&nbsp;&nbsp;&nbsp;&nbsp;失利众苦生，

&nbsp;&nbsp;&nbsp;&nbsp;亲近而修行，&nbsp;&nbsp;&nbsp;&nbsp;疑惑菩提道。

&nbsp;&nbsp;&nbsp;&nbsp;思惟大乘法，&nbsp;&nbsp;&nbsp;&nbsp;就吉以避凶，

&nbsp;&nbsp;&nbsp;&nbsp;此非正信心，&nbsp;&nbsp;&nbsp;&nbsp;为佛所弃舍。

&nbsp;&nbsp;&nbsp;&nbsp;有能专意乐，&nbsp;&nbsp;&nbsp;&nbsp;坚固向菩提，

&nbsp;&nbsp;&nbsp;&nbsp;终不礼余尊，&nbsp;&nbsp;&nbsp;&nbsp;唯除世间塔。

&nbsp;&nbsp;&nbsp;&nbsp;若有净信心，&nbsp;&nbsp;&nbsp;&nbsp;不事余天等，

&nbsp;&nbsp;&nbsp;&nbsp;是为成最上，&nbsp;&nbsp;&nbsp;&nbsp;号曰天中天。

&nbsp;&nbsp;&nbsp;&nbsp;若有乐菩提，&nbsp;&nbsp;&nbsp;&nbsp;不事余天等，

&nbsp;&nbsp;&nbsp;&nbsp;在在所生中，&nbsp;&nbsp;&nbsp;&nbsp;色力恒具足。


“复次，迦葉，在家菩萨，由成三法受身黑闇。何等为三？如来塔所取其灯明，于他诤讼而现瞋恚，于他黑人不预己事横加毁呰。由此三法，其身黑闇。”

尔时，世尊而说颂曰：


&nbsp;&nbsp;&nbsp;&nbsp;“塔所燃灯明，&nbsp;&nbsp;&nbsp;&nbsp;断取是光焰，

&nbsp;&nbsp;&nbsp;&nbsp;身便为黑闇，&nbsp;&nbsp;&nbsp;&nbsp;犹如乌毯毛。

&nbsp;&nbsp;&nbsp;&nbsp;毁呰于黑人，&nbsp;&nbsp;&nbsp;&nbsp;我白汝身黑，

&nbsp;&nbsp;&nbsp;&nbsp;由其轻毁他，&nbsp;&nbsp;&nbsp;&nbsp;受身便黑闇。

&nbsp;&nbsp;&nbsp;&nbsp;宜善护其语，&nbsp;&nbsp;&nbsp;&nbsp;业终不败亡，

&nbsp;&nbsp;&nbsp;&nbsp;随其所造业，&nbsp;&nbsp;&nbsp;&nbsp;当为彼业器。&nbsp;&nbsp;&nbsp;&nbsp;


“复次，迦葉，在家菩萨，由成三业生工匠家。何等为三？菩萨自身能持五戒，若有亲属从远而来与酒令饮，或劝他人而令饮酒，即当生彼工匠之家，名第一法。

“复次，迦葉，在家菩萨自修梵行，和合他人令行秽欲，缘造此业积集成故，而当生彼工匠之家，名第二法。

“复次，迦葉，菩萨见他精勤读诵，然己家内起作兴功，寻语彼言：‘汝且休废读诵之业，宜时为我营办所成。’以是业缘积集成故，而当生彼工匠之家，名第三法。”

尔时，世尊而说颂曰：


&nbsp;&nbsp;&nbsp;&nbsp;“持酒劝他人，&nbsp;&nbsp;&nbsp;&nbsp;及与诸亲属，

&nbsp;&nbsp;&nbsp;&nbsp;以成狂饮故，&nbsp;&nbsp;&nbsp;&nbsp;便为饶语匠。

&nbsp;&nbsp;&nbsp;&nbsp;不解作刀针，&nbsp;&nbsp;&nbsp;&nbsp;及余工巧处，

&nbsp;&nbsp;&nbsp;&nbsp;唯能坐摇手，&nbsp;&nbsp;&nbsp;&nbsp;炉前鼓槖囊。

&nbsp;&nbsp;&nbsp;&nbsp;自能修梵行，&nbsp;&nbsp;&nbsp;&nbsp;为他称赞淫，

&nbsp;&nbsp;&nbsp;&nbsp;此业异熟时，&nbsp;&nbsp;&nbsp;&nbsp;当为饶语匠。

&nbsp;&nbsp;&nbsp;&nbsp;不解作刀针，&nbsp;&nbsp;&nbsp;&nbsp;不能鼓风槖，

&nbsp;&nbsp;&nbsp;&nbsp;唯解奋长槌，&nbsp;&nbsp;&nbsp;&nbsp;砧前而锻铁。

&nbsp;&nbsp;&nbsp;&nbsp;令他弃舍法，&nbsp;&nbsp;&nbsp;&nbsp;从兹而命终，

&nbsp;&nbsp;&nbsp;&nbsp;速生工巧家，&nbsp;&nbsp;&nbsp;&nbsp;禀识常愚闇。

&nbsp;&nbsp;&nbsp;&nbsp;初不见囊槖，&nbsp;&nbsp;&nbsp;&nbsp;亦不见钳槌，

&nbsp;&nbsp;&nbsp;&nbsp;其业报应然，&nbsp;&nbsp;&nbsp;&nbsp;悉破坏众器。

&nbsp;&nbsp;&nbsp;&nbsp;迦葉应防意，&nbsp;&nbsp;&nbsp;&nbsp;及善护其言，

&nbsp;&nbsp;&nbsp;&nbsp;永勿教他人，&nbsp;&nbsp;&nbsp;&nbsp;一切不善法。

&nbsp;&nbsp;&nbsp;&nbsp;轮回生死苦，&nbsp;&nbsp;&nbsp;&nbsp;由爱故增生，

&nbsp;&nbsp;&nbsp;&nbsp;善法可勤修，&nbsp;&nbsp;&nbsp;&nbsp;应诃诸不善。


“复次，迦葉，在家菩萨成就三法，当生刹利豪族之家众同分中，颜貌端严，人所爱敬，聪慧巧便，不为懒惰。何等为三？谓睹未曾见沙门、婆罗门，即生信心供养礼敬，言是福田，以清净心，延请供养衣服、饮食、卧具、医药一切所须。在家菩萨成此初法，当生刹利豪族之家众同分中。

“复次，迦葉，在家菩萨坚住本誓，如说修行，终不妄语。成就如是第二法故，当生刹利豪族之家众同分中。

“复次，迦葉，在家菩萨，于具戒蕴沙门、婆罗门所，修供养时而能摄受坚固之法。由成如是第三法故，当生刹利豪族之家众同分中。”

尔时，世尊而说颂曰：


&nbsp;&nbsp;&nbsp;&nbsp;“诸有智慧等，&nbsp;&nbsp;&nbsp;&nbsp;见持戒多闻，

&nbsp;&nbsp;&nbsp;&nbsp;应生欢喜心，&nbsp;&nbsp;&nbsp;&nbsp;往彼而请命。

&nbsp;&nbsp;&nbsp;&nbsp;既为请命已，&nbsp;&nbsp;&nbsp;&nbsp;如法供养之，

&nbsp;&nbsp;&nbsp;&nbsp;无有厌悔心，&nbsp;&nbsp;&nbsp;&nbsp;所施无挂碍。

&nbsp;&nbsp;&nbsp;&nbsp;是取坚牢法，&nbsp;&nbsp;&nbsp;&nbsp;所为亲近者，

&nbsp;&nbsp;&nbsp;&nbsp;种种智相应，&nbsp;&nbsp;&nbsp;&nbsp;于难而速得。

&nbsp;&nbsp;&nbsp;&nbsp;如斯深信意，&nbsp;&nbsp;&nbsp;&nbsp;趣向大菩提，

&nbsp;&nbsp;&nbsp;&nbsp;是智之所行，&nbsp;&nbsp;&nbsp;&nbsp;佛道非难证。

&nbsp;&nbsp;&nbsp;&nbsp;恒为上活命，&nbsp;&nbsp;&nbsp;&nbsp;应受最胜财，

&nbsp;&nbsp;&nbsp;&nbsp;希求殊妙法，&nbsp;&nbsp;&nbsp;&nbsp;证无上涅槃。

&nbsp;&nbsp;&nbsp;&nbsp;当生豪族家，&nbsp;&nbsp;&nbsp;&nbsp;颜貌甚端严，

&nbsp;&nbsp;&nbsp;&nbsp;得上妙衣服，&nbsp;&nbsp;&nbsp;&nbsp;证最上涅槃。

&nbsp;&nbsp;&nbsp;&nbsp;如佛所称誉，&nbsp;&nbsp;&nbsp;&nbsp;行于最上乘，

&nbsp;&nbsp;&nbsp;&nbsp;以佛乘能证，&nbsp;&nbsp;&nbsp;&nbsp;清凉妙涅槃，

&nbsp;&nbsp;&nbsp;&nbsp;是为最胜果。&nbsp;&nbsp;&nbsp;&nbsp;如其所造业，

&nbsp;&nbsp;&nbsp;&nbsp;获果亦等流，&nbsp;&nbsp;&nbsp;&nbsp;设经百亿劫，

&nbsp;&nbsp;&nbsp;&nbsp;是业终无坏。


“复次，迦葉，在家菩萨成就三法种诸善根，乃至证得无上菩提，终不受于五欲世乐。何等为三？在家菩萨受持五戒，不向他人赞五欲乐；勤修自业，不使女人；及发是心：‘我止亲近一切女人！乃至证得无上菩提，愿我不逢五欲世乐。’由成如是最初法故，乃至菩提不受五欲。

“复次，迦葉，在家菩萨闻是等经，而生深信求趣涅槃，虽复受持如是等教，隐蔽不行。有能演说及发起者，若人闻已，即当舍离诸恶作处。以此善根得无碍辩，得无著辩。若于现在及命终时，速得见佛，命终之后往生天上，不久证得阿耨多罗三藐三菩提。由成如是第二法故，乃至菩提不受五欲。

“复次，迦葉，在家菩萨所有善根，悉皆回向无上菩提，不乐色、声、香、味、触、法、财封尊贵，不爱眷属，以无为心无为果报，速证无上正等菩提。由成如是第三法故，乃至菩提不受五欲。”

尔时，世尊而说颂曰：


&nbsp;&nbsp;&nbsp;&nbsp;“在家修五戒，&nbsp;&nbsp;&nbsp;&nbsp;坚守善护持，

&nbsp;&nbsp;&nbsp;&nbsp;不亲近女人，&nbsp;&nbsp;&nbsp;&nbsp;于中生厌恶，

&nbsp;&nbsp;&nbsp;&nbsp;如是等法门，&nbsp;&nbsp;&nbsp;&nbsp;勤求无厌足。

&nbsp;&nbsp;&nbsp;&nbsp;所有恶作处，&nbsp;&nbsp;&nbsp;&nbsp;应速舍离之，

&nbsp;&nbsp;&nbsp;&nbsp;一切诸善法，&nbsp;&nbsp;&nbsp;&nbsp;悉回向菩提。

&nbsp;&nbsp;&nbsp;&nbsp;以此诸善根，&nbsp;&nbsp;&nbsp;&nbsp;速离于五欲，

&nbsp;&nbsp;&nbsp;&nbsp;常获胜多闻，&nbsp;&nbsp;&nbsp;&nbsp;为众生说法，

&nbsp;&nbsp;&nbsp;&nbsp;发生大慈意，&nbsp;&nbsp;&nbsp;&nbsp;求无上菩提。

&nbsp;&nbsp;&nbsp;&nbsp;是故闻此利，&nbsp;&nbsp;&nbsp;&nbsp;应生贤善心，

&nbsp;&nbsp;&nbsp;&nbsp;不近于诸欲，&nbsp;&nbsp;&nbsp;&nbsp;速疾转法轮。”


尔时，大迦葉白佛言：“世尊，今此经法以何为名？我等今者云何奉持？”

佛告迦葉：“是经名曰《说三律仪》，亦名《宣说菩萨禁戒》，亦名《同入一切诸法》。”

佛说此经已，尊者大迦葉及诸大众，一切世间天、人、阿修罗、乾闼婆等，闻佛所说，皆大欢喜，信受奉行。

## 大宝积经卷第四

### 第二无边庄严会无上陀罗尼品第一之一

如是我闻：一时，佛住王舍城迦兰陀竹林，与大比丘众及无量无数菩萨摩诃萨俱。此诸菩萨皆是一生补处，从异佛刹而来集会。

尔时，世尊大众围绕，供养恭敬，而为说法。时，彼众中有一菩萨，名无边庄严，从座而起，偏袒右肩，右膝著地，向佛合掌，而白佛言：“世尊，我有少疑，今欲咨问，唯愿如来哀愍听许！”

尔时，佛告无边庄严菩萨摩诃萨言：“善男子，如来、应、正等觉恣汝所问。当随汝疑而为解说，令汝欢喜。”

时，无边庄严菩萨摩诃萨白佛言：“世尊，我为趣求无边智慧被精进甲诸菩萨等，求大方便善巧地者，趣无边义智善巧者，决定大智初发起者，于菩提道已安住者。世尊，我为如是诸菩萨故请问如来。亦为利乐有情之类，心无等喻，思惟诸法清净智义、甚深大智方便，简择得无量义善巧决定，为欲趣求大师子座，升一切智师子之座，正初发起勇猛勤修，获不退转，言词善巧积集精进被甲胄者，为如是等诸菩萨故，请问如来。

“世尊，若有菩萨，于诸有情，愿欲超升到于彼岸。复有志求无碍无畏住无畏中，方便随机演诸法义，善巧分别不增不减，又于诸法本性自性如实宣扬。世尊，复有趣入无等喻心、最胜之心及无上心，得自在故。为如是等，请问如来。

“世尊，若诸有情，求自然智及无师智，破无明[穀-禾+卵]超于天人，最为殊胜有希，利乐一切世间，当欲趣求大智无畏除自然智，欲示无边知见善巧，将说无量决定之法，欲以光照世间天人；复有为诸众生乐欲开示无上无碍大智方便，欲行究竟清净智见，求一切智善巧地者。我今为彼诸菩萨故，欲问如来。

“世尊，若诸菩萨住是地已，速能圆满成如来地，及能证得不可思议方便善巧波罗蜜多；以少功用成熟众生，现前能得如是智慧，令诸众生舍离恶法、增长善法，示菩提道诸佛种性；及能安立无量众生，于阿耨多罗三藐三菩提皆不退转。世尊，彼诸菩萨能开觉路，于佛法中令心欢喜。我为斯辈，请问如来。

“世尊，此诸大众皆悉已集，说微妙法今正是时。唯愿如来，开示演说如是法门，授诸菩萨令得圆满不思议愿及一生补处所有善根。世尊，如是善巧陀罗尼门，如来随时应当授与，使诸菩萨能持无量法门理趣善巧决定，及以言词演说诸义，复有志乐当证菩提，安住无边大神通业，成熟无量无数众生，摄受如来善巧之智。惟愿开示如是法门，当令众生证菩提道。世尊往昔于长夜中已发弘誓，令无数众生安住佛智及自然智。如是陀罗尼门应当演说，令诸菩萨成自善根，及以如来威加之力，持彼无上不思议愿。

“世尊，如来、应、正等觉，已证无量方便善巧，得不思议住无畏地，了诸众生意乐差别，无量亿劫蕴诸觉慧。世尊，此诸大众瞻仰如来无时暂舍，于一切智智及诸法藏，志求不怠，欲乐无厌，愿闻如来决定之义。世尊安住一切智境，皆已知此诸菩萨愿及发趣善巧成熟。世尊，是诸法门、陀罗尼门，圆满句义，一切诸法决定善巧，如是法门如来应说，令诸菩萨未成熟者，悉令成熟；已成熟者，速得神通及一切智心解脱智见。世尊，若诸菩萨住不定地，是诸菩萨预闻法已，而得成就一切智境。世尊，我以此缘敢申巨问！惟愿大慈，威加守护摄诸菩萨说如是法。

“世尊，于后末世诤论起时，执著有情更相贼害，三毒增长，坏乱正法。令诸菩萨于彼时中，以大慈悲堪忍斯事，流布此法而无诤论；由顺无诤则能摄受大慈大悲，及当积集诸善根力。世尊，我今敢缘斯义，请问如来无碍法门决定之义。

“世尊，云何彼诸菩萨无量法门、法光明门，及一切法方便发起？复愿如来说不灭坏寂静法门，兼演无边微密法藏，具足成就念力无断，降伏魔怨及诸异论，而不为彼之所摧伏。惟愿如来演说正法，令诸众生积集善根；亦令积集无边善巧，于一切智智示现出生，随念结集无量法要，得诸辩才清净具足，相续不乱无等句义；欲令证得无量法门及陀罗尼真实方便；又令众生发起意乐，为说先后两际加行，示见去来现在诸法，于因自在，法无所住。愿诸菩萨了知十方如来本事，以神通无畏遍诸佛刹，授彼众生清净法眼，亦为开示不思议法，成熟佛智方便善巧。我缘斯义敢有所请。惟愿世尊，说如来地广大方便甚深之法，为一切智摄诸善巧无量不思议法理趣，令彼菩萨愿及方便善巧圆满。此诸菩萨预闻法已，悉皆获证大法光明，成就菩提殊胜善巧，及彼弘誓悉令圆满。”

尔时，佛告无边庄严菩萨摩诃萨言：“善哉！善哉！无边庄严，汝今为诸菩萨，住清净愿方便善巧，亦为哀愍诸众生故，以决定慧善问如来。汝之功德无有限量。谛听！谛听！如实思惟。我今为汝分别解说，令诸菩萨于佛智境出生无量种种功德。”

无边庄严菩萨言：“唯然！世尊，我等乐闻。”

尔时，佛告无边庄严：“若诸菩萨为求无边善巧愿者，应知诸佛秘密语言，受持思惟，如理观察。云何观察？

“无边庄严，如来之智摄诸善巧，有所宣说无不清净，是诸菩萨应当进修此之法要。诸佛所说皆是平等，安住大悲普于群生，决定成熟诸有情类，或于下乘志希解脱于声闻道，有于真实最胜涅槃弘誓圆满成一切智。我今安住无上解脱，远离余乘下劣之法，善入诸佛秘密语言，及说如来无比词句，广大清净摄受诸法，令诸有情随彼根性解脱成熟。然于是法皆悉平等，不增不减，无缺无漏，乃至无色及无等色，无边无际，自性清净。诸佛世尊之所演说，自性本性如实了知，而无有法了不了者。何以故？一切诸法皆是如来假名说故。若彼诸法由假名者，是则不可以法施设，亦无示现。无示现故，如来所说皆真胜义，随法同入一切诸法，于一切法不住分别，亦非不住；以分别法及无分别，如实平等证一切法无有差别。法无有生，如是生法无所有故；法无有法，生妄分别遍计度故；法无有起，不自在故；法无观待，舍圆满故；法无作用，无去来故；法无自性，超过一切自性法故；法本平等无有差别，无戏论故。随所作法起殊胜愿，无不成就，而于其中无有作者，乃至无有少法所得，皆归于空。是故如来说：一切法如幻如梦，无有高下。我当以此清净弘誓摄众生时，实无少法而可著者。

“无边庄严，此是诸菩萨等法光明门。由斯门故，于殊胜愿而得增长。如日出现，光明普照；如是善男子等，于此法门能信解者，与诸众生作法光明。

“无边庄严，若诸菩萨内正思惟、外无散乱、安住能断诸障碍者，随念菩萨普光三昧及能信解甚深法者，应当观察此诸法门。一切诸法如来悉知，以缘起门开示宣说。如是缘起虚妄不实，自性本性皆悉空寂。是缘起性亦非真实，能令众生杂染清净，于十方求皆不可得。无所得故，无有摄受；无摄受故，于我所说尚应舍离，何况非法！所言舍离，彼亦非有，亦无所取，无有功用，本性清净。一切诸法无有分别，了知分别如实性故。一切诸法无有所住，亦不可见无异性故。是故诸法无住无依，但以名字施设而有。彼皆空寂，无有自性，无住而住。是故诸法无有住处，处无有故、尽故、灭故，及变易故，如来但以异名宣说。如是密意应当了知，不应执著善与不善。若执善法，彼不善法亦当执著；由执如是不善法故，生诸苦恼，佛以异名于此示说为苦圣谛。由不执著善、不善故，彼诸爱灭，如来于此善法所断，异名示说为集圣谛。第二圣谛能了知故，灭故、尽故、无忆想故，厌离观察无所有故，无喜想受无分别故，如来于此异名言说为苦灭谛。了知第三灭圣谛故，是所求道如实悟入一切法地，超过一切忆想分别戏论之境，八支相应修习正见乃至正定，苦灭趣道圣谛了知，佛以异名于此宣说为第四谛。诸佛世尊于此施设，知苦、断集、证灭、修道，苦集、苦灭及灭趣道。此苦无有，以世俗故假名施设。是无明等，一切皆是无智攀缘。何以故？于彼无智，亦无有少攀缘可取，无有所证，无有光明，不可了知，亦不可得，而于其中当有何物？一切皆是虚妄坏法，无有坚实。于中若以实物施设，彼即于常应有执著；若以无分别执著，彼即于断应有执著。是故于苦不应分别，以智慧故应当了知，无智自性即苦自性，由与无明共相应故。无明亦不与物相应或不相应，彼亦无有。由彼不相应故，是故无明非分别、非不分别，不作不坏，亦无作者，施设、作者不可得故。

“无边庄严，此是诸菩萨了知悟入无明自性顺明法门。由是门故，能舍一切无明黑闇，现前证得随顺明法，于菩提分能善修习，于诸圣谛能善了知。是诸菩萨于此法门能得清净，所谓由不生故，苦得清净；不攀缘故，集得清净；由灭尽故，灭得清净；由修习故，道得清净。信平等故，道即平等。如是诸法异名差别，应当解了，了已应断、应证、应修。于如来言若能解了，彼即遍知，彼即随断，彼即作证，彼即修习。是故圣者如是知已，于一切法不取不舍，便得安住四谛法门。

“无边庄严，一切诸法无有分别，亦不增长，亦不积集。圣者如实善了知故，不起分别，不行戏论，能如实见，不毁不著。由道断故，于诸善法不起分别，亦无戏论，况不善法？由无分别共相应故，亦复不住法非法断、若遍知断，即无法结及非法结。彼能了知结法虚妄，此虚妄法空无所有，此是彼等所入谛门。由是门故，不爱不恚，证舍圆满能断诸结，安住正道到于彼岸，证法自性而无入出。

“无边庄严，汝今当观一切诸法，本性皆空，自性寂静，无有作者。诸法非实与结相应，非不相应。于彼无性法中不应执著，亦复不应离性非性而起分别。既能了知因缘清净，不应戏论诸有一切因缘生法。彼缘性空，究竟清净，如是因缘非互相应。诸法展转无有所作，无有所行，无有事业。如是思惟一切诸法，互相空故，无有自性，无依无住。

“无边庄严，汝于此中应当悟入，则能增长不可损坏普遍光明清净法门。由摄受故当得清净，无戏论故当作光明，超过结使无所著故当得出离。

“无边庄严，一切诸法，唯有名相开示宣说。何谓名相？相谓四大所造诸色，名谓一切非色之蕴。如是名、相，一切皆悉虚妄不实，以颠倒故而有执著。或色是我，色是我所，相分别故有名示说。如是名、色，二俱不实，一切皆是虚妄坏法，如幻如梦。色体不坚，如梦所见，乃至四蕴亦非真实，但以世俗文字施设。如是知时，不见有苦；由实谛故，无有攀缘；无攀缘故，心无所有；无所有故，何有与彼攀缘相应？由此而能于涅槃界，得超过想及所知灭。

“无边庄严，三界由想作意所生。是故说言三界虚妄，想及作意亦非真实。彼所有想即色执著，所有作意皆与受、想、行、识相应。诸法本性亦无相应、非不相应，乃至非想，亦非作意。想及作意本性皆空，所有言说亦皆虚妄，但假施设令性寂静。

“无边庄严，诸法本性以假名故，如是所说亦皆平等。

“无边庄严，于此法中证于实谛。诸菩萨等应当了知，谓诸如来一切结使皆舍离故，凡所演说终不唐捐。汝等于此应善思惟，无令执著；于一切法勿生分别，离诸戏论；了一切法无有自性，而于众生起慈悲想。思惟悟入如是法门，为利一切开示演说。云何法门？谓了无明诸有为法，悟智见等诸无为法，应遍清净，证入一切有为无为无戏论智。非数入数、非数住数，随顺如是非数法故，证入无为清净法门。获得遍持光明智慧，摄受诸法令不失坏，能以觉慧方便善巧，广为众生演说诸法。

“无边庄严，此是诸菩萨等入陀罗尼门。由是门故，出生广大差别觉慧，及能发起演诸法义善巧之智。

“无边庄严，此中何者是彼陀罗尼门，由是菩萨于诸法中能得总持方便善巧？

“无边庄严，此中菩萨，住遍清净善巧之智，行于辩才，由义觉慧观察诸法本性自性。然一切法自性无住，无名无相，无所建立，无边建立，不可宣示，但以世俗言词演说。所有诸法本性自性皆不可说，无来无去，无有文字，文字清净无有功用。何以故？诸法本性等虚空故。一切诸法亦复如是，无作无起，无相清净，以虚空开示演说。此则诸法无门之门，门清净故，究竟无染，亦不随染。何以故？诸法究竟不生不起，所有自性亦不生起。是故当知，三世所说一切诸法自性无性，亦不应执诸法无性，此是诸菩萨无所执著陀罗尼门。为诸菩萨门清净故，如是开示说一切法。有形相者，所说形相即非形相，不作不坏，不爱不恚。是故当知，形相门者则为非门。门清净故，由是能得入无形相清净法门。为欲了知此形相门无所有故，不以有义如是宣说，无所作故入无形相。

“无边庄严，如是所说无形相门，为陀罗尼清净故转。

“无边庄严，所言门者犹如虚空，一切诸法依于虚空而有生灭，彼生灭者性皆平等。作是观时，无有生灭，无所摄受。于一切法应如是知，一切诸法亦非摄受、非不摄受，非等、非不等，乃至无有少法而可得者。由是能了此形相门，为得无相门清净故，开示演说。

“无边庄严，言无相者，所谓无身及身施设，无名无句亦无示现。于此教义应当了知，彼无形相与虚空等。言虚空者，亦无虚空及空示说。此是无明随顺明智力聚法门。菩萨能证陀罗尼门理趣方便，由证入故无有诤论，无有忘失，随入无断秘密语言陀罗尼门。譬如有龙名无热恼，降澍大雨，流澍无断。

“无边庄严，所言陀罗尼者，是何句义？”

无边庄严菩萨摩诃萨白佛言：“世尊，陀罗尼者，即是随顺诸法秘密方便假名，即是随念遍持之业，即是说法语言之句。由智聚力，得入如是陀罗尼数；以善觉慧，应当受持无量无边菩提之力。世尊，如我所解，此无边智演说方便，为欲利益诸众生故，开示流布令法不断。世尊，此陀罗尼门，是大虚空，是大方广，以是义故能广宣说。由说平等能摄受故，名随教法，善巧开示广大流布。文字差别得圆满故，通达辩才而得成就。由观察义善巧说故，于义辩才而得圆满。决定诸法善开示故，于法辩才而得圆满。哀愍众生，以大慈悲而能摄受；由摄受故，次第调伏令得清净；无诸戏论，而能演说平等舍法。世尊说此陀罗尼秘密方便法门品时，无量无边善巧之义从佛口出。”

尔时，佛告无边庄严菩萨摩诃萨：“所言门者，即是如来一切智智门之增语。于此门中由语言故，而得演说一切诸法。如来安住无边清净，究竟清净自然智见，以无所住无所建立，流注广大甚深之法。

“无边庄严，如来尝说：‘一切诸法皆是佛法。’以于诸法能善了知，名为佛法；诸法本性与佛法等，是故诸法皆是佛法。由能了知法非法故，说能了知一切诸法。能了知者，即能了知陀罗尼门。此陀罗尼而能遍入一切诸法，所谓语言、演说、谈论。一切语言、演说、谈论，皆由文字表示宣说。是中文字，阿字为初，荷字为后；犹如入胎、受胎、持胎以母为先，又如种子长养以父为先，如蕴积集以生为先，次后建立余分差别，六处诸根次第成熟。如是字母为先，一切文字差别和合。如是字母为先，光发长养。所谓阿字为先，荷字为后，诸余文字在其中间，随彼相应和合而转，此即能入演说语言陀罗尼门。又当了知一切诸行皆悉坏灭，如彼文字书学成已寻当除灭，如是一切有支建立皆当坏灭。如彼诸行和合故生，彼不和合应知坏灭；如是二种相应和合，建立一切诸有爱结。亦由如是二种和合，建立一切有为诸法。如是观察，渐次能净无作法门，由此能入演说生灭陀罗尼门，令诸菩萨方便善巧速得圆满；犹如字母，阿字为初，荷字为后。如是作已，应以语言、演说、谈论，善入一切秘密言词，又应了知无障碍法开示宣说。

“无边庄严，犹如字母，阿字为初，乃至诸余一切文字分别作已，作意相续入于书写；荷字之后，更无文字而可建立。由是二种作意，能生一切有意之行。彼二分别无有真实，以于真实无少文字。本性自性，亦无分别及不分别，而于其中，亦复无有少分所作。

“无边庄严，一切诸法以智所知，是智皆从文字建立而得生起。由是文字不成就故，彼智亦复无有形相可得。何以故？以于真实无有形相。由入如是无形相故，舍离一切所作事业；无所作故，舍离一切有为之事。

“无边庄严，此是陀罗尼清净善巧遍持法门。若诸菩萨于此学时，能起一切无痴事业，为诸众生宣说正法令不缺减，不住诸想覆盖著心，及能远离想及作意；以能趣入诸法觉慧，证无边智理趣善巧。

“无边庄严，若诸菩萨遍取名已，了一切法唯有种种积集言说所起之名，而无真实。如是知者，应当随入陀罗尼门理趣善巧。云何应入陀罗尼门理趣善巧？知所有名而无住处，不住诸法内、外、中边，于一切处都不可得，但依积集种种言说而假施设。于施设名如实随觉，是如实句。以此实句，应当了知一切诸法无名无说。此是诸佛力、无畏地。于所有法，应以此门开示演说。如来所说一切诸法，非一性、非异性，诸法无有一、异性故。此一切法非生非有，如是宣示诸法亦空。法若空者，彼即无相；若无相者，即无愿求；若法是空、无相、无愿，则不可知、不可遍知，不应说彼若有若无。言有无者但是言说，不应于中而生执著。何以故？如来常说，若不执著一切法者，是真胜义。若有著者，由是著故，于彼彼法随生执著。如是执著一切皆空，是败坏法，但唯虚妄戏论分别。

“无边庄严，汝应当观演说诸法，而于彼法实无示说。岂于此中有能说者而为他说？

“无边庄严，此清净法，从诸如来之所演出。能了知者，甚为希有！

“无边庄严，汝等今于我前闻如是法，能善了知住清净信，能生胜解虽复众多；而于后世希有众生，于此法中能遍了知。唯除今时，亲于我所发弘誓言：‘愿于来世利益安乐诸众生故，而当受持如来法教。’若曾往昔于如来所，承事供养，深生信解，爱乐希求，于甚深法理趣善巧愿听闻者，此诸菩萨，常能获得陀罗尼法。

“无边庄严，由于往昔供养如来，复得值遇无量诸佛承事供养，于甚深法因缘理趣深信解者，善求于法多胜解者，趣行深广求大乘者，声闻乘人厌离三界于甚深法勤修行者，此诸人等，未曾听闻此甚深法。无边庄严，如来为欲利益安乐此诸有情，令证甚深广大无量难见难解种智觉故，而复宣说甚深之法。此非愚夫无闻执著不求法者之所行地！有如理修行，善根具足，于微少过生大怖畏，于诸怖畏而求解脱，是此等类之所依处。

“无边庄严，如来今为汝等天人世间，常演说法不生劳倦。由佛往昔行菩萨道时，于无量亿劫精勤修学此甚深法，既修学已方便回向：‘云何为诸有情当转无上微妙法轮，及为有情而得示现无上大智，令一切智智种性不断？’

“无边庄严，此由如来往昔愿力，为令一切种性不断，及威加此陀罗尼句，开示演说此甚深法，广令流布，使诸有情于佛法中当能悟入，令一切智种性不断，光阐弘宣此诸法教。

“无边庄严，汝等今欲随学如来。有诸众生希求法者，开示演说，勿生劳倦。

“无边庄严，诸菩萨等如所闻法，于大众中，当广开演所有法行。由是当得近于佛智，能速证获陀罗尼门。由证陀罗尼故，以少功力，而能受持光明照耀清净法门。

“无边庄严，一切诸法本性清净。若法本性，非彼相应、非不相应，非和合住、非不和合，于诸法中而无有法。若无有者，则无有处而可示说。唯除因尽，因尽故即离，离故即灭。我为有情了知故，说一切诸法本性自性，于彼无因即无因尽，无因尽故无离无灭。

“无边庄严，汝观如来之所说法如是清净。若有以法观如来者，彼于如来见不清净。何以故？如来非法，亦非非法。如来尚不安住少法，何况非法？若住非法，无有是处。如来超过诸表示法，不可宣说，一切语言皆清净故。是故如来最极甚深，广大无量。

“无边庄严，如是如来非色表示，非受、想、行、识之所表示。如来亦非色尽解脱，非受、想、行、识尽解脱。由是如来绝诸表示，与色等法非共相应、非不相应，而于一切有为、无为能遍解脱，不起分别，无有戏论。如来不与色取相应，亦复不与受、想、行、识诸取相应，永断一切取蕴根本，而亦远离诸法根本，谓无戏论，不入不出，超度瀑流，不住无上诸佛智境、亦非不住。应说如来不住少法，不取不舍。如说如来，说法亦尔，如来不相应故，如来之法亦不相应。如如来法，诸法亦尔，依如实理，诸法皆如是故。世尊说一切法悉是真如，一切法如与佛真如无二无别，非一非异。如来安住无分别法，非遍计故。

“无边庄严，如来说法，终不超过一切诸法。何以故？无有少法可超过故。

“无边庄严，如来于彼某时，证得无上正等菩提。然于彼时，实无有法而可得者。以一切法及诸随法不可得故，不起分别，亦复不起法与非法及作意想。于彼本性清净法性，而不安住亦不建立。如是了知简择法时，亦无了知及简择者。

“无边庄严，此所演说第一义句，即是如来非句之句，句清净故。以是义故，诸菩萨等得一切句清净之智，由是能入无边理趣陀罗尼门，亦无少法而可证入，不来不去。

“无边庄严，所言句者，无句可得，非句句故。于一切句应如是知：如是诸句是厌离句，若厌离句是虚妄句，若虚妄句即厌离句。彼一切句是灭尽句，若灭尽句即真如句，若真如句即究竟句，若究竟句是尽离灭句，若尽离灭句即涅槃句，若涅槃句即非世俗，无句施设，亦无示说。

“无边庄严，言一句者，于一切善、不善法中，平等趣入。云何一句？所谓离句。于厌离中，无有少句是一切句。犹如厌离句亦非句，句清净故。若句清净即涅槃清净，若涅槃清净即句清净，如是诸句皆不可说。若以语言宣示句者，而彼诸言，于十方界求不可得，谁为谁说？故诸言说一切皆空。彼若空者即无有义，不应于中戏论分别出生。如是诸句义者，一切皆是无分别句、无戏论句。是故修观行者，寻求观察一切句时，当知皆为离灭涅槃。如是诸句不异涅槃，亦不可说，然非不异。由言说句皆虚妄故，为清净句。宣说善巧表示诸句，非实表示；若非表示、非不表示，则处中道；若处中道，则无分别。以于此中分别断故，于此法性平等入时，而无有处行少恶行，无所得故。如是不行、亦不遍行、不等近行，若如是行，诸佛说为菩萨乘者。无有少法而可行时，彼行菩萨地，安住无上清净陀罗尼故。

“无边庄严，我今当说陀罗尼句。由是句故，令诸菩萨得陀罗尼，而能开示无边法藏。应说此等住无诤地，以能摧破诸他论故，极寂静故，广演法故。此中何者是彼法门陀罗尼句？


“哆侄他若曳(一)&nbsp;&nbsp;&nbsp;&nbsp;微若曳(二)&nbsp;&nbsp;&nbsp;&nbsp;坞计(三)&nbsp;&nbsp;&nbsp;&nbsp;乌迦(上)筏底(四)&nbsp;&nbsp;&nbsp;&nbsp;阿(引)[口+路]计(五)&nbsp;&nbsp;&nbsp;&nbsp;阿(引)[口+路]迦(上)筏底(六)&nbsp;&nbsp;&nbsp;&nbsp;钵啰(二合上)陛(七)&nbsp;&nbsp;&nbsp;&nbsp;钵啰(二合上)婆(上)筏底(八)&nbsp;&nbsp;&nbsp;&nbsp;娜唎设儜(尼顶切九)&nbsp;&nbsp;&nbsp;&nbsp;你娜唎设昙筏底(十)&nbsp;&nbsp;&nbsp;&nbsp;遏替(十一)&nbsp;&nbsp;&nbsp;&nbsp;遏他筏底(十二)&nbsp;&nbsp;&nbsp;&nbsp;戍闼儜(十三)&nbsp;&nbsp;&nbsp;&nbsp;鞞戍闼儜(十四)&nbsp;&nbsp;&nbsp;&nbsp;钵唎戍闼儜(十五)&nbsp;&nbsp;&nbsp;&nbsp;吃唎(二合)耶(十六上声)&nbsp;&nbsp;&nbsp;&nbsp;吃唎(二合)耶筏底(十七)&nbsp;&nbsp;&nbsp;&nbsp;嗢哆啰尼(上声十八)&nbsp;&nbsp;&nbsp;&nbsp;珊哆啰尼(上声十九)&nbsp;&nbsp;&nbsp;&nbsp;摩诃毗社曳(二十)&nbsp;&nbsp;&nbsp;&nbsp;么诃毗社耶筏底(二十一)&nbsp;&nbsp;&nbsp;&nbsp;阿怒珊地(上二十二)&nbsp;&nbsp;&nbsp;&nbsp;阿钵啰(上二合)底珊地(上二十三)&nbsp;&nbsp;&nbsp;&nbsp;庾伽(上)磨[阿-可+欠]奈陀(上二十四)&nbsp;&nbsp;&nbsp;&nbsp;悉地(二十五)&nbsp;&nbsp;&nbsp;&nbsp;悉驮遏挮(二合二十六)&nbsp;&nbsp;&nbsp;&nbsp;悉陀(上)遏他(上)筏底(二十七)&nbsp;&nbsp;&nbsp;&nbsp;么底(二十八)&nbsp;&nbsp;&nbsp;&nbsp;么底钵啰(二鞞合二十九)&nbsp;&nbsp;&nbsp;&nbsp;嗢哆唎(三十)&nbsp;&nbsp;&nbsp;&nbsp;嗢哆啰筏底(三十一)&nbsp;&nbsp;&nbsp;&nbsp;弭磨唎(三十二)&nbsp;&nbsp;&nbsp;&nbsp;弥磨啰怒散地(三十三)&nbsp;&nbsp;&nbsp;&nbsp;萨嚟(三十四)&nbsp;&nbsp;&nbsp;&nbsp;萨啰筏底(三十五)&nbsp;&nbsp;&nbsp;&nbsp;萨啰(引)怒伽底(三十六)&nbsp;&nbsp;&nbsp;&nbsp;娑冥(上三十七)&nbsp;&nbsp;&nbsp;&nbsp;娑么嚂婆(上)弭伽底(三十八)&nbsp;&nbsp;&nbsp;&nbsp;羯底(三十九)&nbsp;&nbsp;&nbsp;&nbsp;阿你伽底(四十)&nbsp;&nbsp;&nbsp;&nbsp;阿钵啰(上二合)底你筏底(四十一)&nbsp;&nbsp;&nbsp;&nbsp;弥势晒(四十二)&nbsp;&nbsp;&nbsp;&nbsp;弥势晒筏底(四十三)&nbsp;&nbsp;&nbsp;&nbsp;阿(上)磨醯你(四十四)&nbsp;&nbsp;&nbsp;&nbsp;你磨醯你(四十五)&nbsp;&nbsp;&nbsp;&nbsp;钵啰(二合)磨醯你(四十六)&nbsp;&nbsp;&nbsp;&nbsp;邬(引)荷邬哆啰咛(四十七)&nbsp;&nbsp;&nbsp;&nbsp;么啰钵娜曳(四十八)&nbsp;&nbsp;&nbsp;&nbsp;阿(上)势铩(去四十九)&nbsp;&nbsp;&nbsp;&nbsp;阿怒跛势铩(五十)&nbsp;&nbsp;&nbsp;&nbsp;阿怒伽迷(五十一)&nbsp;&nbsp;&nbsp;&nbsp;阿钵啰(二合)底伽迷(五十二&nbsp;&nbsp;&nbsp;&nbsp;)阿伽(上声呼)帝(五十三)&nbsp;&nbsp;&nbsp;&nbsp;阿娜伽(上声呼)底(五十四)&nbsp;&nbsp;&nbsp;&nbsp;伽底弭戍驮你(五十五)&nbsp;&nbsp;&nbsp;&nbsp;钵唎戍第(五十六)&nbsp;&nbsp;&nbsp;&nbsp;姜(去)竭差(初假切二合)掣(尺曳切)娜你夜帝(五十七)&nbsp;&nbsp;&nbsp;&nbsp;么底钵啰(二合)避帝(五十八)&nbsp;&nbsp;&nbsp;&nbsp;么底毗戍驮你(五十九)&nbsp;&nbsp;&nbsp;&nbsp;三缦多(引)怒羯帝(六十)&nbsp;&nbsp;&nbsp;&nbsp;三缦多钵唎缚(房可切)嚟(六十一)&nbsp;&nbsp;&nbsp;&nbsp;三缦多毗戍驮(六十二)&nbsp;&nbsp;&nbsp;&nbsp;你阿怒跛仡啰(二合)呬(六十三)&nbsp;&nbsp;&nbsp;&nbsp;阿你仡啰(二合)呬帝(六十四)&nbsp;&nbsp;&nbsp;&nbsp;呬那(引)啰梯(二合六十五)&nbsp;&nbsp;&nbsp;&nbsp;阿啰他(二合)毗戍地钵啰冥(六十六)&nbsp;&nbsp;&nbsp;&nbsp;奚都你地珊宁钵啰(二合)避底(六十七)&nbsp;&nbsp;&nbsp;&nbsp;钵啰(二合)避多筏底(六十八)&nbsp;&nbsp;&nbsp;&nbsp;毗你设者(二合)曳(六十九)&nbsp;&nbsp;&nbsp;&nbsp;避你设者(二合)耶(引)怒羯帝(七十)&nbsp;&nbsp;&nbsp;&nbsp;阿难多啰挮(七十一)&nbsp;&nbsp;&nbsp;&nbsp;阿难多苾仡啰(二合)奚(七十二)&nbsp;&nbsp;&nbsp;&nbsp;么社毗戍地(七十三)&nbsp;&nbsp;&nbsp;&nbsp;阿怒竭啰奚(七十四)&nbsp;&nbsp;&nbsp;&nbsp;钵啰(二合)竭啰荷毗戍驮你(七十五)&nbsp;&nbsp;&nbsp;&nbsp;阿地耶(二合引)多么(二合)毗竭帝(七十六)&nbsp;&nbsp;&nbsp;&nbsp;么呬啰驮(二合)毗戍驮你(七十七)&nbsp;&nbsp;&nbsp;&nbsp;苾地耶(二合引)怒竭底(七十八)&nbsp;&nbsp;&nbsp;&nbsp;苾地耶(二合引)怒散地(七十九)&nbsp;&nbsp;&nbsp;&nbsp;钵唎戍驮你(八十)

“无边庄严，此是陀罗尼标释之句。诸菩萨等由是句故，而能随念无量如来所有法藏，亦能为诸有情开示演说住无诤地；复能随入一切义句理趣善巧，善能了知无量广大差别智觉，随其所愿皆得圆满。”

## 大宝积经卷第五

### 第二无边庄严会无上陀罗尼品第一之二

尔时，佛告无边庄严菩萨言：“我当说彼陀罗尼门理趣差别智慧善巧，令诸菩萨得陀罗尼善巧方便。由证此故，当能了知随法秘密善巧理趣。云何了知？无边庄严，于眼所见色陀罗尼，乃至意所知法陀罗尼门。无边庄严，云何六内诸法所取外法陀罗尼门？

“无边庄严，若诸菩萨眼见色已，而由不可映夺智力，及念善巧不迷忘故，了知遍持色是无常、生灭不住、皆尽离灭。由此复能于内眼界，而不执著我及非我，善巧安住眼处清净。于色攀缘不摄受故，而能清净陀罗尼门，善能观见尽厌离灭则无戏论。由不戏论总持善巧，住无妄念无有积集，所行道中而能舍离眼与眼识及所知法，无有分别。由如实见得清净故，亦能随念诸法如幻。于能所识，清净善巧得总持时，善能摄取不共世间广大智蕴。如是略说，乃至意所知法陀罗尼门。菩萨以意了知法已，而由不可映夺智力，及念善巧不迷忘故，而能总持诸法无常、生灭不住、尽厌离灭。于内意处安住总持，亦不执著我及非我。善于内住意识地者，随能妙观总持善巧，次善安住意处清净，于外法处不摄受故，能得清净陀罗尼门。由内外法及余结使不相应故，能随观见尽厌离灭不作戏论。由不戏论总持善巧，住无妄念无有积集，趣行之道而能舍离。意及意识并所知法，无有戏论不起分别。以如实见得清净故，而能随念诸法如幻，亦能总持于识所识清净善巧，而能摄取不共世间殊胜福慧。又能如是，于去来今及诸内外一切法中，由随义觉，摄取方便善巧智力，不于少法起无因见，而不于因起于缘见，亦不于缘而起因见，了一切法各不相应，如实随入诸法本性。此一切法本性清净，展转寂静。若一切法展转依持随种类持，由于遍持共相应故得安住者，应知彼法不由依持共相应故而得安住，不生不起而不流转，亦非言说之所能得。彼所有义一切诸法，各不同分，非共相应，非不相应。以一切法无有作者令作者故，无有寿者，无有众生，无补特伽罗。此说法句，非如其实，非不如实。一切诸法不摄受故，同于涅槃，无有执著，断于执著，远离执著。

“无边庄严，此是诸菩萨演说陀罗尼差别善巧。如内外法，于一切法应当了知。如是说时，彼诸菩萨舍离内句，亦不取外，及能观察无有始终，乘生死轮堕在世间，入无明室，处无明[穀-禾+卵]，周遍流转。彼虽如是生死轮转，于中亦无生死可得，亦无真实生死之轮。虽复随顺生死轮转，堕在世间于中可得。然诸众生不能了知此诸法故，于生死中游行驰走，周遍驰走，又不能了虚妄颠倒，于非众生起众生想。若众生想所系缚者，彼于诸法不能了知，随入破坏极破坏法，为虚空执之所执著。”

佛告无边庄严：“若诸菩萨于此法中能解了者，速疾获得智慧光明，随证法门，辩才清净，修习忍辱；而能精勤起大慈悲，志无懈倦；善能安住秘密言词演说方便，亦能了知一切诸法异名差别最胜语言，随所忆念往昔住处能善赞说，无少相违，令诸众生住无诤论；能坏一切外道诸论，为破众生诸黑闇故；宣说法时，而为十方无量世界诸佛如来之所称叹，放法光明，作不思议法之施主；善能开示诸佛法藏，无有迷惑；及能摄取殊胜大愿，如其所愿皆令满足，得不思议方便善巧，令诸众生意乐开发；及能示现前后际因，亦能示现去来方便。

“无边庄严，是中菩萨于能发起三摩地门，应勤修习；既修习已，而能证入陀罗尼门；于陀罗尼门得自在已，于诸秘密广大异名，而能演说；及能入于异名之智，能随顺入甚深理趣，善能了知言说示现，令无少处而生疑惑，不由他教住于忍地。

“无边庄严，若诸菩萨能善发起勇猛精进，为欲哀愍诸众生故，求诸法智证入通达；无有余乘而不成就，得佛大智，超过一切世间之智，究竟清净，一切智智未足为难。

“无边庄严，于此演说陀罗尼门甚深方便法品之中所有诸法，为欲摄取诸菩萨故开示发起。我今当说，令诸菩萨普遍开悟，善能摄取秘密言教，凡有所作皆能了知一切语言音声之义，复能证入差别觉慧善巧之智。何者是彼所有之法？

“无边庄严，是诸菩萨具净尸罗，安住实谛加持之力，则能增长布施方便，求无我所、无摄受法修习方便，证一切法真实理趣，得不退法及善安住不退转地，速疾具足无碍辩才智慧，增广犹如大海。

“无边庄严，当于后时，无有余人颇能恭敬受持此法，唯除菩萨希求甚深如实法者，为欲开示如来法藏希求乐欲增上心者，调善意乐正思惟者。彼等于此甚深法中，精勤修学入此理趣，则能了知异名演说，亦能了知一切诸法自性本性。

“无边庄严，假使如来以种种名演说诸法，然于诸法本性自性亦不相违。如来开示诸法本性不相违法，说一切法无所造作；凡所演说，无有所说及能说者。

“无边庄严，如来已得演说善巧胜波罗蜜。如来亦无少法可得，亦无随得，亦不遍得。如来不为少法安住故，不舍离故，不为生故，而能说法；亦不为得少分法故，亦非不得故。如来行无所得，如来不行、亦非不行，亦不应说诸佛如来行如实行。何以故？无有少法说名如来。此是如来住如是住，行如是行。若彼如来以名字故名如来者，如来与名非异、非不异。非异、非不异故，不应说言如来若来若去。如来非戏论者，超过戏论，亦无超过。如来无有超过，超过亦无如来。如是如来与如来性，非即非离，不虚妄性、不变异性，亦复如是。如是称扬如来体性，无有少法开示演说，亦无示现。如来证得一切诸法如实本性，然一切法所有本性不可宣说，一切诸法无所有故。如是如来说一切法，无有所作，亦无变异，不生不灭，不出不离。一切诸法究竟清净故，非得、非遍得。于一切法无有所得，无所得故无有可证，如是无有少法可得。若法可得，于诸法中应有受者；既无受者，是故当知一切诸法由不生故无有得者，如来名号亦由圣教假名施设。如是言说性清净故，圣者于中不得少法。然于圣者，亦无有法及与非法，亦无有法名为圣者及非圣者，无有少法与彼相应或当相应。于此如来所有演说，皆应了知，亦复不应随俗而转。如来能说法及非法，亦不建立有法、非法。如来能说善不善法，亦不建立有善不善。如来能说一切诸法，亦不建立有一切法。如来能说法无表示，亦不建立有无表示。

“无边庄严，如来所说此甚深法，无净业者不能了知。若有乐求无上菩提，于生死中求解脱者，应当觉了诸佛如来所演说法。

“无边庄严，若诸菩萨于此法中能解了者，应无犹豫，不取不舍，亦不见有少法生灭。无有戏论，非无戏论，则能演说此真实法。于此演说真实法中，亦不执著。

“无边庄严，譬如须弥山王，与诸福德善根众生所用宫殿作依止处，众生于彼而受欢乐。如是，如是，作善根者诸菩萨等，于此法宝积集教中而能听受；由此法宝，菩萨能得一切智智。

“无边庄严，此契经法，能随顺入无上法智，为欲开示如来法藏陀罗尼故。如是流布此陀罗尼，能摄一切所有广大真实之法。诸佛如来所说之法，皆悉从此无边陀罗尼门之所流出。此陀罗尼，为欲清净一切法门。是故如来开示演说此陀罗尼，能摄一切契经等法，不成不坏，无初中后。此陀罗尼，如来护念，遍于十方诸佛世界，能作无量无边佛事。

“无边庄严，于此最初陀罗尼品、说义品、理趣品中，而能摄受一切诸法。

“无边庄严，彼中诸菩萨等，欲随觉了此教法者，欲流注法令不断者，欲入诸法无住印者，欲随觉了无有障碍秘密门者，欲随发起趣向加行大精进者，欲随觉了诸法性相说此法者，应当受持诸佛如来所演言教，既受持已，随应了知一切所有秘密言词。欲随趣入总相演说文字智者，欲随觉了演说诸法差别理趣者，欲随忆念一切诸法简择智者，为欲利益安乐一切诸众生故，施设胜义，善随机根授与众生令得利益。若称扬法，若流传法，若演说法，以资粮心哀愍利益，求佛之智，不于少法而生执著。由不执著无有所取，亦不观察无二法智，亦不示现内智、外智，不于少法而生厌足，亦不应以下劣精进希求上智。勤修一切甚深之法，所有难问随义而说，应住自利及以利他，应善观察自他之想，入一切法皆悉无我。我清净已，随入一切诸法清净，爱乐开示演说言教，若问不问乃至少法不生悭吝。菩萨应作如是四无量心：我为利益诸众生故，随与胜施最上之施，所谓无上法宝之藏；我今当令一切众生与不可说法宝相应；假令众生作诸重恶，终不于彼生悭法心，离诸悭惜，能为舍施，为法施主；我今当作如来之事、一切智事，令诸众生舍离重担，于大瀑流当以法船运度群品，能令众生得于一切安乐资具。菩萨当以如是悲心发生觉慧，速疾证于殊胜之法。于此契经陀罗尼门，演说诸法差别总持，当得成就舍离生死；不为他论之所摄受，能破一切外道诸论，降伏魔军。为欲灭坏诤论法故，应如是住。

“无边庄严，此陀罗尼门，一切如来之所摄受，善作忆念。譬如后身菩萨，住于三十三天、夜摩天、兜率陀天、乐变化天、他化自在天中，兜率陀宫一切诸天承事供养，一切众生咸生爱乐，成熟善根，摄诸胜福；余有一生，施戒福蕴具足清净，成就一切殊胜智蕴，于此三千大千世界，一切众生所不能及，而能映蔽一切有情所有善根，亦为一切诸有情等恭敬赞叹，现前获得一切智智。若彼菩萨从兜率宫下阎浮时，即于中国无怖畏地最胜妙处，在大城内一切众生众会之中，降生出现，为诸众生瞻仰礼拜，供养恭敬。此陀罗尼契经之门，亦复如是，入于一切诸法之中而得安住。一切诸法皆从此生，亦从此灭。菩萨于此得安住已，成熟增长，于一切法而得安住。一切法中而得自在为其主故，菩萨最后受身生于人中，以无观视一切法印三摩地力，普遍观察一切有情，及遍观察一切三千大千世界。由得法陀罗尼醍醐之味，以广大心善住广大智慧境界，终不贪爱一切欲乐玩好资具，亦不希求一切染法端严相续。由住彼空三摩地觉，能善观察一切诸法，随得无相方便善巧，而于一切无所执著；能善了知一切三界有为之法，无非过患，安可贪著，应求出离，速得寂静极寂静界，及胜解脱、胜出离界。然于彼识不住不著，观察生灭积集散坏，于诸有情起大慈悲。为成熟故生出离觉，以觉理趣随宜方便，能随顺入最胜智慧，随念一切有情善巧方便而得自在，随得诸法无有障碍陀罗尼善巧理趣，以善巧智简择观察一切有情，及善观察不思议法决定理趣。虽复少年端严美丽，于诸欲境曾不爱乐，舍离所有一切资财、珍玩、众具、亲戚、眷属，思惟观察，以厌离心希求寂静，从家出已趣于非家。既出家已，而能成就不思议觉甚深方便，随所作业积集资粮，趣向无上菩提道场，随愿庄严获得无上陀罗尼印甚深方便最胜尊顶。由是清净陀罗尼门善巧理趣，得一切法自然之智，及无障碍一切智智遍持善巧。彼既得于一切智智陀罗尼门，随得决定一切智智善清净已，安住无上一切智智，加持之力能转无上清净法轮，亦能随得一切法智巧妙言词诸法。譬如盛日光明照曜，如是法声光明遍示一切天人之类。

“无边庄严，菩萨住于一切智智陀罗尼已，得阿耨多罗三藐三菩提。彼陀罗尼门句义差别，诸余菩萨所不能知。若一生补处菩萨坐于道场，以清净觉无师自悟，此陀罗尼而得现前。亦犹菩萨为菩提故，无量劫中积集善根，于其长夜久修梵行，得深法忍，哀愍一切诸众生故，大慈悲心方得现前。

“无边庄严，菩萨由是陀罗尼故，坐于道场，当证阿耨多罗三藐三菩提。我今于汝不可示说。汝得菩萨智慧现前，能证彼法。当于尔时，诸菩萨等自应解了。尔时菩萨得无边门、无量门、因门、无譬喻门，悉皆现前。而得门者不可宣说，超过世间，不共一切天、人、魔、梵及诸沙门、婆罗门等，逮得最上清净之法，一切智智及自然智。菩萨由是能入清净自然之智，能转无上清净法轮，渐次为于无量众生，摄取无上一切智智。于诸法门及涅槃门得清净故，开示演说无量种种善巧理趣，而能发生持蕴善巧，亦能示现持蕴清净善巧之智；界、处缘起，亦复如是。又令众生发生趣入圣谛法门，亦能示现圣谛清净善巧之智。又能发生三十七品菩提分法差别善巧，亦能示现菩提分法清净之智。而能发起持奢摩他、毗钵舍那善巧之智，亦能示现持奢摩他、毗钵舍那清净善巧。又能发起持三摩地、三摩钵底善巧之智，亦能示现禅三摩地、三摩钵底清净善巧。又能发起持无迷惑、功不唐捐善巧之智，亦能示现持无迷惑、功不唐捐清净智慧。又能发起持厌离尽、无生之智。亦能示现持厌离尽、无生清净善巧之智。又能发起持明解脱善巧之智，亦能示现持明解脱清净善巧。而能演说大涅槃门，亦能住持一切句义，舍离清净善巧方便，于有为无为、有漏无漏、世出世法，以无量名表示宣说。法门清净故，为诸众生开示无上决定之法，及持清净微妙智因。

“无边庄严，如来说此大陀罗尼遍持方便，为一切智陀罗尼善巧之力，得安住故，随诸众生一切本愿，示如是行；令入随觉理趣差别，善能开示陀罗尼威力无上法藏，而能流注降洒法雨，润洽一切枯槁有情，施以妙法咸令满足。汝等应当随如来学，于此甚深决定之法，不应违逆。汝等于此一切智智大陀罗尼，不久当得遍持自在住陀罗尼。为诸众生，当作如是无量义利，如我今者。汝等当以无量异名开示演说此陀罗尼，决定诸法甚深智慧。

“无边庄严，此中应当希求胜解，不应舍离菩提资粮。云何应当希求胜解？谓诸菩萨，应当解了一切诸法不生不灭、不动不住、不来不去、自性空寂。于彼空性亦不执著，何况于相起执著想？彼空性中无有相想。若彼空中无有相者能入，如来说有为空，无我、我所、一切我人众生寿者。如是空性非染著非不染著、非污非不污、非迷惑非不迷惑、非爱非不爱，不住于空，亦不遍住，亦不建立。若空厌离，彼即寂灭无有分别，无遍分别，无胜分别，无普分别，无有功用，乃至无有少法可取，自性清净。彼即诸法本性自性，一切有为本性皆空，乃至一切善不善法、有为无为、世出世间亦复如是。菩萨摄受如是胜解，得入解脱、解脱智见，及能摄受普净无垢解脱之处菩提资粮。云何名为菩提资粮？谓戒清净、智慧清净、三昧清净、解脱清净、解脱智见清净、施波罗蜜清净、戒波罗蜜清净、忍波罗蜜清净、精进波罗蜜清净、禅波罗蜜清净、慧波罗蜜清净。若彼清净即普清净，若普清净即无垢法门。性净之心，光明照耀无有烦恼。彼心常住本性空寂，亦无照曜。客随烦恼三种染污，彼皆不实，空无所有。如是心性，不与烦恼、清净相应。何以故？是心无二，亦无二分，本性清净。若能如是了知心性，非烦恼染之所染污，非内非外，不在中间，皆不可得，唯除妄想因缘和合。虽有心生亦不可见，十方推求了不可得，亦无有心能见于心。如是攀缘非心和合，心亦不与攀缘和合；亦非因缘与心相应，心亦不与因缘相应。唯由心故，彼一切法与心相应。凡所有法，与心相应非互相知，亦不可见，何况诸法非心相应？以第一义思惟观察，无有少物可相应者及不相应。何以故？无有少法与少法相应及不相应。一切诸法自性寂静，自性亦不与少物相应及不相应。一切诸法所有自性即是本性，若是本性彼无自性。汝今当知，若以言说得一切法本性自性，无有是处。于诸法中无有少法名为诸法本性自性，一切诸法本性皆空，一切诸法自性无性。若空无性，彼则一相所谓无相，以无相故彼得清净。若空无性，彼即不可以相表示；如空无性不可以相表示，乃至一切诸法亦复如是。是空无性非染非净，然是一切诸法本性。若是一切诸法本性，非由染净之所建立，无住无起。

“无边庄严，汝今当观一切诸法，无住无起，无所建立，本性清净。云何众生于中迷惑？此由世间乘虚妄轮，为虚妄轮之所迷惑。所言乘者，亦无有乘，亦非无乘，而此世间乘虚空轮，为虚空轮之所系缚，然虚空轮亦无所有。此诸众生，为大愚痴之所迷惑，而于其中无有愚痴，亦无迷惑。

“无边庄严，汝观众生以愚痴故，于此法中不能了知，住于诤论。

“无边庄严，住诤论者即为非住。然诸世间，以迷惑故，不能了知彼即清净。若不住者即名为住，是则不住清净善根。

“无边庄严，如是如来秘密法门难解难入，唯除汝等能于长夜修行善法而得了知。

“无边庄严，如来尝说住诤论者则为非住。云何为住？所谓不善。然不善者是无所有，若有于此无所有中，不能了知住与不住无有别异，是则名为住于诤论。若复有住清净善根则不名住，若不住者无有过失，无过失故则能了知。如是法门若不清净，无有是处。若诸众生无有智慧，为大烦恼之所覆蔽。无智慧故，假使少有明了顺说，尚不能解，何况秘密非随顺说？若不住者是则清净。云何不住？谓不住善法及出离界。何以故？无出离界及界施设。于涅槃界若不住者，名得涅槃。此涅槃名但假施设，如是涅槃无有所得，亦复无有得涅槃者。若有得者，则应灭后更有如来；若无得者，则应灭后无有如来。若灭度后，言有如来及无如来，俱不可说；此不可说亦是如来假施设句。有诸众生，于甚深法不勤修行而生疑惑：‘若有说言如来有色，灭度之后应有如来；若有说言如来无色，灭度之后应无如来；乃至灭后非有如来、非无如来，亦复如是。’若法不生不灭，彼法灭后，不应说有说无；如是如来不生不灭，彼亦灭后，不应说有说无。乃至边、无边等，如来说彼俱不可说。若说有边则无有中，若说有中则无有边，所言中者非有非无。若复于中实有实无，是则便与缘起相违。若复有法非从缘起，及非缘起，彼法不灭，若有若无俱不相违。所有一切从缘起法，及缘起法，此无中边非有非无。若非有无，云何可说？

“无边庄严，如来以大方便安住彼中，为诸众生破无明[穀-禾+卵]，开示演说不违缘起。一切诸法皆入缘起，若入缘起，是则无有中边之说。若离言说，乃至无有少法可得。

“无边庄严，汝今当观无所有法、无有边法说名中道。以于方便说有觉慧能持诸法，然持法者亦不可得；不可得故，无有言说。

“无边庄严，汝等智者应如是知，一切诸法真实之相，不来不去，无分无断，不一性、不异性，到一切法第一彼岸，无有少法不到彼岸。到彼岸者即是涅槃，一切诸法悉涅槃相。是故当知不可宣说，唯除世俗说为中道。如是中道，彼即趣向大涅槃路，亦无涅槃是彼所趣。若有涅槃是彼所趣，而于诸法应有去来。一切诸法性皆平等，是故涅槃名无所趣。

“无边庄严，此名中道。然此中道即非中道。何以故？无增无减故，无边无取故。法若无边，云何有边？谓无处所是无边法。凡夫众生，于无处所执为边处，见边处故不得解脱，以于真实无处所故。

“无边庄严，汝观如来以善方便决定觉慧，乃能演说如是中道。

“无边庄严，诸佛如来于一切法无有疑惑，无忘失念。诸佛世尊心常在定，得三摩地无碍自在，常善观察，安住最胜三摩呬多，而说语言。无量知见不住非处，说清净法，说究竟法，说寂静法，如来所说无有遗余。

“无边庄严，如有宝珠，名种种色在大海中，虽有无量众多駃流入于大海，以珠火力令水销灭而不盈溢。如是如来应正等觉证菩提已，由智火力能令众生烦恼销灭，亦复如是。

“无边庄严，若复有人于日日中，称说如来名号功德。是诸众生能离黑闇，渐次当得烧诸烦恼。如是称念南无佛者，语业不空。如是语业，名执大炬能烧烦恼。若复有人，得闻如来及佛名号，离诸黑闇，与彼众生为涅槃因。

“无边庄严，我为信于如来众生，及诸众生烦恼灭故，降澍法雨。

“无边庄严，如来所说是法真实。以真实故，无有少法开示演说，而于是法无实无虚。

“无边庄严，如来是实语者，住真实法，能演说此陀罗尼门。

“无边庄严，此真实法谁当能了？唯除菩萨如实见者，具足见者，作善业者。于甚深法，余无能了。

“无边庄严，于此义中应当随顺。自于此法，系念现前；不信乐余，从他生智。为欲利益安乐众生，于此法中应生随顺。若于此中生随顺忍，是则不住不随顺中。

“无边庄严，无闻众生无随顺忍，于此法教不能了知。或复有余异见所行乘异路者，趣恶道者，不作善者，亲近诸余行异行者，彼等不能入此法门。

“无边庄严，汝今当观，若有说此无障碍藏法光明时，所有一切无闻众生，未善调伏凡夫心故，无有威仪，由此远离如是法教。若有众生能修习身于此法中，假使无有能随顺忍，尚不远离，何况有能生无漏忍，无有执著，于此众会能转无障无碍法轮！何以故？此等皆住无障碍地。

“无边庄严，我为成就善根众生，及为如来加持众生，于无碍法见清净故，亦欲利益哀愍一切故，演说此陀罗尼门。

“无边庄严，若有于此法门能悟入者，应知彼已住菩萨地，能速疾证无生法忍，不久当得授菩提记。

“无边庄严，汝等于此甚深法门，应生胜解。

“无边庄严，汝今当知如是法门，无执著者，无得忍者，以之为地。若有供养往昔诸佛，能于长夜勤心修习，善身威仪，善护语业，善调伏心，平等智慧随忆念者，心无所住，于此法中善受持者，不顾身命，彼人则能流传此经。当于后时，若有众生于此法中为听闻故，勤修习者尚难可得，何况有能书写、受持、读诵、通利、开示流布、为他广说？是人不久获得清净陀罗尼门，速疾逮得清净智慧，当能入于一切智智。

“无边庄严，汝观如来，为诸菩萨得一切智智故，开示演说如是法藏。然于其中，无有少法而不演说。如是所说，无说而说，能生清净，及能开示清净法门，一切诸法等虚空相。云何为等？以一切法与虚空等，而是虚空非等不等，一切诸法亦复如是。如空无边，诸法亦尔，一切诸法边不可得，不可得故无有边际，无边际故说为无边。若能于中如是住者，是即名为住如来法，住如来法则无所说。若无所说，于一切法以假名相随应了知，不应于中而起执著。若不执著即不堕边，若不堕边则不堕中。若堕于边则堕于中，是故应当离于中、边。若离中、边即离一切，若离一切则无所说。由此获得清净智慧，于一切法无所取著，无有所取及能取者。何以故？诸法无我，我无所得故，我性自性无所有故。

“如是，如是，无边庄严，如佛所说诸行无常，如是演说无变异义、不相应义。如佛所说诸有苦义，如是演说涅槃义、厌离义。如佛所说涅槃寂静，如是演说一切有为皆舍离义。或无常故，或诸苦故，或无我故，或涅槃故，如是等门，此是如来之所演说，此亦开示一切诸法本性自性。

“无边庄严，如来以种种名，以种种门、种种语言，演说诸法。如来亦不异于诸法，本性施设，非一性、非异性。一切诸法非一非异，不可见故。速疾证入虚空自性，趣一切法无所有相。

“无边庄严，此陀罗尼门，为诸菩萨本性清净，自性调伏，是故发起。言调伏者，为欲调伏贪瞋痴故，调无明故，及令趣入如是平等。以贪瞋痴能调伏者，亦不可得；若不可得，即是调伏。

“无边庄严，或贪瞋痴，如理推求，亦不可得。以贪瞋痴空无所有，虚空不实，诳惑愚夫，无所安住，彼亦如是，无有住处，亦不可得。是贪瞋痴，从于彼生即于彼灭，本性空寂应如是知。云何应知？如其不生，彼则不实，亦不颠倒。是贪瞋痴皆以无明黑闇为首，从彼所生，由彼所生，一切皆悉虚妄不实。是贪瞋痴本性清净，如是见者，能生清净不思议门，及能获得陀罗尼门。若有能于如是法中思惟观察，是名获得陀罗尼业及智慧业，是名平等了知之智，是名清净菩提资粮，是名精进不放逸地，是名调伏憍放逸地，是名不坏戒见威仪，是名清净身语意业，是名随顺无我智相，是名能断能灭离相，是名出生无量无边善巧方便。

“无边庄严，汝今当观，于此信解出离法中，开示演说一切诸法本性自相，及能开示此诸法门，说一切法等虚空性，能说法者亦不可说，所为说者亦不可得。

“无边庄严，我今说此诸菩萨等悟入句门。若诸菩萨于此学已，能得甚深如海智慧，一切他论无能摧伏；随得一切智所趣行，善说法要不由他教，得不思议平等智慧；由智慧故无有所著，能演说此无名无相一切法门；能得邻近诸佛如来，一切智智及自然智所有名号，逮得一切名相清净；随证速疾普遍音声，得悦意声，得殊妙声，得清净声，为诸众生信受语言，亲近咨问；以决定慧能善巧答，所谓时语、如理语、利益语、柔软语、义决定语，以一义说，能令众生了知多义。

“无边庄严，汝今当观诸菩萨等，于此修行而能觉了诸佛菩提，能得如是无量功德，断诸爱、恚、忧恼、愚痴，能办所作得差别智，于一切处已善修学，获具足忍不退失法，意乐清净住于大愿，于诸众生善言问讯。

“无边庄严，若诸菩萨于此法中，已不勤修，今不勤修，当不勤修，于诸如来殊胜功德无有少分。

“无边庄严，若有菩萨于此法中，能勤修习，志求一切，如其所愿，如其所行，如所发趣，如所意乐，当满足者，少极少难，得极难得！若有于此甚深法中，能住能忍观察简择者，当得证于无尽神通大神通智，超过一切世间智、自然智、无边智、无量智。

“无边庄严，此出离法陀罗尼门，若有于此勤修学者，当得近于菩提道场，为诸众生安住发起大慈大悲，作诸佛事。”