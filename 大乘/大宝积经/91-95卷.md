## 卷第九十一

### 发胜志乐会第二十五之一

如是我闻：一时，佛在波罗奈城仙人住处施鹿苑中，与大比丘众满足千人，复有五百诸菩萨众。是时，众中多有菩萨，业障深重，诸根闇钝，善法微少，好于愦闹，谈说世事，耽乐睡眠，多诸戏论，广营众务，种种贪著为所不应，忘失正念修习邪慧，下劣精勤行迷惑行。

尔时，弥勒菩萨摩诃萨在于会中，见诸菩萨具足如是不善诸行，作是念言：“此诸菩萨于无上菩提圆满道分，皆已退转。我今当令是诸菩萨，觉悟开晓，生欢喜心。”作是念已，即于晡时从禅定起，往到其所共相慰问，复以种种柔软言词，为说法要令其欢喜，因告之曰：“诸仁者，云何汝等于无上菩提圆满道分而得增长不退转耶？”

是诸菩萨同声白言：“尊者，我等今于无上菩提圆满道分，无复增长，唯有退转。何以故？我心常为疑惑所覆，于无上菩提不能解了。云何我等当作佛耶？不作佛耶？于堕落法亦不能了，云何我等当堕落耶？不堕落耶？以是因缘善法欲生，常为疑惑之所缠覆。”

尔时，弥勒菩萨而告之曰：“诸仁者，可共往诣如来应供正遍知所。而彼如来，一切知者、一切见者，具足成就无障碍智解脱知见，以方便力善知一切众生所行，当为汝等随其根性种种说法。”是时，五百众中有六十菩萨，与弥勒菩萨往诣佛所，五体投地，顶礼佛足，悲感流泪不能自起。弥勒菩萨修敬已毕，退坐一面。

尔时，佛告诸菩萨言：“善男子，汝等应起，勿复悲号生大热恼。汝于往昔造作恶业，于诸众生以畅悦心，瞋骂毁辱，障恼损害，随自分别，不能了知业报差别。是故汝等，今为业障之所缠覆，于诸善法不能修行。”

时，诸菩萨闻是语已，从地而起，偏袒右肩，右膝著地，合掌恭敬，而白佛言：“善哉！世尊，愿为我等说此业障，我等知罪当自调伏，我从今日更不敢作。”

尔时，佛告诸菩萨言：“善男子，汝曾往昔，于俱留孙如来法中出家为道，自恃多闻修持净戒，常怀憍慢傲逸之心；又行头陀少欲知足，于是功德复生执著。尔时，有二说法比丘，多诸亲友名闻利养，汝于是人以悭嫉心，妄言诽谤行淫欲事。是时法师亲友眷属，由汝离间说其重过，皆令疑惑不生信受。彼诸众生于是法师，无随顺心断诸善根。是故汝等由斯恶业，已于六十百千岁中生阿鼻地狱；余业未尽，复于四十百千岁中，生等活地狱；余业未尽，复于二十百千岁中，生黑绳地狱；余业未尽，复于六十百千岁中，生烧热地狱。从彼殁已还得为人，五百世中生盲无目，以残业故，在在所生，常多蒙钝忘失正念，障覆善根福德微少，形容丑缺人不喜见，诽谤轻贱戏弄欺嫌，常生边地贫穷下劣，丧失财宝资生艰难，不为众人尊重敬爱。从此殁已，于后末世五百岁中法欲灭时，还于边地下劣家生，匮乏饥冻为人诽谤，忘失正念不修善法，设欲修行多诸留难，虽暂发起智慧光明，以业障故寻复还没。汝等从彼五百岁后，是诸业障尔乃消灭，于后得生阿弥陀佛极乐世界，是时彼佛当为汝等授阿耨多罗三藐三菩提记。”

尔时，诸菩萨等闻佛所说，举身毛竖，深生忧悔，便自抆泪，前白佛言：“世尊，我今发露悔其过咎。我等常于菩萨乘人，轻慢嫉恚及余业障，今于佛前如罪忏悔。我等今日于世尊前发弘誓愿：

“世尊，我从今日至未来际，若于菩萨乘人，见有违犯举露其过，我等则为欺诳如来。

“世尊，我从今日至未来际，若于菩萨乘人，戏弄讥嫌恐惧轻贱，我等则为欺诳如来。

“世尊，我从今日至未来际，若见在家、出家菩萨乘人，以五欲乐游戏欢娱，见受用时，终不于彼伺求其过，常生信敬起教师想。若不尔者，我等则为欺诳如来。

“世尊，我从今日至未来际，若于菩萨乘人，悭亲友家及诸利养，恼彼身心令其逼迫，我等则为欺诳如来。

“世尊，我从今日至未来际，若于菩萨乘人，以一粗言令其不悦，我等则为欺诳如来。

“世尊，我从今日至未来际，若于菩萨乘人，昼夜六时不勤礼事，我等则为欺诳如来。

“世尊，我从今日至未来际，为欲护持此弘誓故不惜身命。若不尔者，我等则为欺诳如来。

“世尊，我从今日至未来际，若于声闻及辟支佛，以轻慢心，谓于彼等不胜于我，我等则为欺诳如来。

“世尊，我从今日至未来际，若不善能摧伏其身，生下劣想，如旃陀罗及于狗犬，我等则为欺诳如来。

“世尊，我从今日至未来际，若自赞叹于他毁呰，我等则为欺诳如来。

“世尊，我从今日至未来际，若不怖畏斗诤之处，去百由旬如疾风吹，我等则为欺诳如来。

“世尊，我从今日至未来际，若于持戒多闻头陀，少欲知足一切功德，身自炫曜，我等则为欺诳如来。

“世尊，我从今日至未来际，所修善本不自矜伐，所行罪业惭愧发露。若不尔者，我等则为欺诳如来。”

尔时，世尊赞诸菩萨：“善哉！善哉！善男子，善说如是觉悟之法，善发如是广大誓愿！能以如是决定之心，安住其中，一切业障皆悉消灭，无量善根亦当增长。”

佛复告弥勒菩萨摩诃萨言：“弥勒，若有菩萨为欲清净诸业障者，当发如是广大誓愿。”

尔时，弥勒菩萨白佛言：“世尊，颇有善男子、善女人等护持此愿，当得圆满不退转耶？”

佛告弥勒菩萨言：“有善男子、善女人等，行菩萨道护持此愿，宁舍身命，终不缺减令其退转。”

尔时，弥勒菩萨复白佛言：“世尊，若有菩萨于后末世五百岁中法欲灭时，成就几法，安隐无恼而得解脱？”

佛告弥勒菩萨言：“弥勒，若有菩萨于后末世五百岁中法欲灭时，当成就四法，安隐无恼而得解脱。何等为四？所谓于诸众生不求其过；见诸菩萨有所违犯，终不举露；于诸亲友及施主家，不生执著；永断一切粗犷之言。弥勒，是为菩萨于后末世五百岁中法欲灭时，成就四法，安隐无恼而得解脱。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不求他过失，&nbsp;&nbsp;&nbsp;&nbsp;亦不举人罪，

&nbsp;&nbsp;&nbsp;&nbsp;离粗语悭吝，&nbsp;&nbsp;&nbsp;&nbsp;是人当解脱。

“弥勒，复有菩萨于后末世五百岁中法欲灭时，当成就四法，安隐无恼而得解脱。何等为四？所谓不应亲近懈怠之人，舍离一切愦闹之众，独处闲静常勤精进，以善方便调伏其身。弥勒，是为菩萨于后末世五百岁中法欲灭时，成就四法，安隐无恼而得解脱。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“当舍于懈怠，&nbsp;&nbsp;&nbsp;&nbsp;远离诸愦闹，

&nbsp;&nbsp;&nbsp;&nbsp; 寂静常知足，&nbsp;&nbsp;&nbsp;&nbsp;是人当解脱。”

尔时，世尊说此偈已，告弥勒菩萨言：“弥勒，是故菩萨于后末世五百岁时，欲自无恼而解脱者，除灭一切诸业障者，应当舍离愦闹之处，住阿兰若寂静林中，于不应修而修行者，及诸懒堕懈怠之属，皆当远离；但自观身，不求他过，乐于恬默，勤行般若波罗蜜多相应之行。若欲于彼诸众生等，深生怜愍多所饶益，应以无希望心清净说法。

“复次，弥勒，若菩萨以无希望心行法施时，不著名闻利养果报，以饶益事而为上首，常为众生广宣正法，当得成就二十种利。云何名为二十种利？所谓正念成就，智慧具足，有坚持力，住清净行，生觉悟心，得出世智，不为众魔之所得便，少于贪欲，无有瞋恚，亦不愚痴，诸佛世尊之所忆念，非人守护，无量诸天加其威德，眷属亲友无能沮坏，有所言说人必信受，不为冤家伺求其便，得无所畏，多诸快乐，为诸智人之所称叹，善能说法众人敬仰。弥勒，是为菩萨当得成就二十种利，不著名闻利养果报，行饶益事而为上首，常为众生以无希望心清净说法。

“复次，弥勒，若菩萨以无希望心行法施时，不著名闻利养果报，以饶益事而为上首，常为众生广宣正法，又能成就二十种利。云何名为二十种利？所谓未生辩才而能得生，已生辩才终不忘失，常勤修习得陀罗尼；以少功用善能利益无量众生，以少功用令诸众生起增上心恭敬尊重；得身、口、意清净律仪，超过一切恶道怖畏，于命终时心得欢喜；显扬正法，摧伏异论，一切豪贵威德尊严，犹自不能有所窥望，何况下劣少福众生？诸根成就无能映蔽，具足摄受殊胜意乐；得奢摩他、毗婆舍那，难行之行皆得圆满；发起精进，普护正法，速疾能超不退转地，一切行中随顺而住。弥勒，是为菩萨当得成就二十种利，不著名闻利养果报，行饶益事而为上首，常为众生以无希望心清净说法。”

佛告弥勒：“汝观未来后五百岁，有诸菩萨甚为无智，行法施时，若有利养生欢喜心，若无利养不生欢喜。彼诸菩萨为人说法，作如是心：‘云何常令亲友檀越归属于我？’复更念言：‘云何当令在家、出家诸菩萨等，而于我所生净信心，恭敬供养衣服、饭食、卧具、汤药。’如是菩萨，以财利故为人说法，若无利养心生疲厌。

“弥勒，譬如有人志乐清净，或为死蛇、死狗、死人等尸，脓血烂坏系著其颈，是人忧恼深生厌患，以违逆故迷闷不安。弥勒，当知于后末世五百岁中，说法之人亦复如是，于诸一切无利养处，不顺其心无有滋味，便生厌倦弃舍而去。彼诸法师作如是念：‘我于此中说法无益。何以故？是诸人等，于我所须衣服、饮食、卧具、医药，不生忧念。何缘于此徒自疲劳？’弥勒，是诸法师，自求供养给侍尊重，摄受同住及于近住，不为于法及利益事而摄受之。是诸法师自求饮食、衣服、卧具，诈现异相，入于王城国邑聚落，而实不为利益成熟于诸众生。

“弥勒，我不说言，有希求者为法施清净。何以故？若心有希求则法无平等。我不说言，贪污心者能成熟众生。何以故？自未成熟能成熟他，无有是处。弥勒，我不说言，尊重供养安乐其身，贪著摄受不净物者，为利益事。何以故？为求自身安隐丰乐，摄受众会，不能令其安住正信。弥勒，我不说言，矫诈之人住阿兰若，薄福德者而为少欲，贪胜味者名易满足，多求美膳以为乞食。弥勒，我不说言，乞求种种上妙衣服，谓如是等持粪扫衣。弥勒，我不说言，在家、出家无识知者，为离愦闹。弥勒，我不说言，谄曲之人值佛兴世求他短者，为如理修行；多损害者，名戒蕴清净；增上慢者，为多闻第一。弥勒，我不说言，好朋党者，名住律仪；心贡高者，名尊敬法师；绮语轻弄，为善说法；与俗交杂，能于僧众离诸过失。弥勒，我不说言，简胜福田，为施不望报；求恩报者，为善摄诸事；求恭敬利养，为志乐清净；多妄计者，以为出家。弥勒，我不说言，分别彼我，名乐持戒；不尊敬者，名为听法；乐著世典咒诅言论，以为受法。弥勒，我不说言，于诸空性无胜解者，能出离生死；多执著者，为离诸行。弥勒，我不说言，于菩提分住有所得，名为证智。弥勒，我不说言，无势力者，忍辱成就；无娆触者，被忍辱甲；少烦恼者，名律仪清净；邪方便者，为如说修行。弥勒，我不说言，爱言说者，为一心住；好营世务，于法无损；志乐清净，堕诸恶趣；修习智慧，为愦闹行。弥勒，我不说言，方便相应，名为谄曲；不求利养，而为妄语；无执著者，诽谤正法；护正法者，而惜身命；所行下劣，为无胜慢。如是，弥勒，于后末世五百岁中，当有菩萨，钝根小智，谄曲虚诳，住于贼行，汝应护之。”

尔时，弥勒菩萨白佛言：“世尊，最后末世五百岁中，唯此六十诸菩萨等，业障所缠，为复更有余菩萨耶？”

佛告弥勒菩萨言：“弥勒，于后末世五百岁中，有诸菩萨，多为业障之所缠覆；是诸业障，或有消灭，或复增长。弥勒，于此五百诸菩萨中，有二十菩萨业障微少，后五百岁还来生此，城邑聚落廛闬山野，种姓尊豪有大威德，聪明智慧善巧方便，心意调柔常怀慈愍，多所饶益，颜貌端严，辩才清妙，数术工巧皆能善知；自隐其德，安住头陀功德之行，在在所生舍家为道，已于无量阿僧祇俱胝劫中，积集阿耨多罗三藐三菩提，护持正法不惜身命，住阿兰若空闲林中，常勤精进不求利养；善入一切众生心行，咒术言论悉能了知，于诸义理少闻多解，辩才智慧皆悉具足。彼诸菩萨于是法中，精勤修习得陀罗尼、无碍辩才，于四众中宣说正法。以佛威德加被力故，于佛所说修多罗、祇夜、受记、伽陀、优陀那、尼陀那、阿波陀那、伊帝越多伽、阇多伽、毗佛略、阿浮陀达摩、优波提舍，皆得辩才无碍自在。

“弥勒，彼诸二十善巧菩萨，从于和尚阿阇梨所，得闻无量百千契经，皆能受持，当说是言：‘我此法门，从某和尚阿阇梨所，亲自听受，无有疑惑。’弥勒，于彼时中，当有在家、出家诸菩萨等，无有智慧善巧方便，于此受持正法菩萨所说之法，却生讥笑轻毁谤言：‘如是之法，皆由汝等善巧言词，随意制造，实非如来之所宣说。我等于中，不能信乐发希有心。’弥勒，当尔之时，无量众生于是法师皆生诽谤，舍之而去，互相谓言：‘是诸比丘无有轨范，多诸邪说，不依契经，不依戒律，犹如倡伎戏弄之法。汝等于中，莫生信乐发希有心，非正法也。’弥勒，彼诸愚人为魔所持，于是法中不能解了，谓非如来之所演说，于是持法诸比丘所，生于诽谤作坏法业，以是因缘，当堕恶道。是故，弥勒，若诸智慧善巧菩萨，欲护正法，当隐其德，于多分别诸众生所，应须护念，莫令于汝生不善心。”

尔时，弥勒菩萨而白佛言：“希有世尊！于后末世五百岁中，有诸菩萨甚为无智，于大众中诽谤正法及持法者，复于其中，当于辩才及陀罗尼，而于是法不能信受。

“世尊，譬如有人渴乏须水，往诣泉池而欲饮之。是人先来，投诸粪秽于此水中；后不觉知，欲饮其水，便取嗅之，既闻臭已不饮其水。彼之自污，更说其过，乃至叹言：‘奇哉！此水甚大臭秽。’是人过失都不觉知，而于是水反生怨咎。世尊，如泉池者，当知即是持法比丘，由佛神力，于此法眼善能解说。又复如彼愚痴之人，若于泉池自投粪秽，后不觉知欲饮水者。世尊，最后末世五百岁中，有诸无智诸菩萨等，亦复如是。于彼正法及持法者，生诽谤已，复于是人听受法味，彼人自失都不觉知，以疑惑过污染意根。彼持法者当被戏弄，或受讥笑，乃至叹言：‘奇哉此法，为诸过失之所染污！’彼无智人，于此正法及是法师，不能听受，伺求其短，谤言污辱，生厌离心舍之而去。”

尔时，世尊赞弥勒菩萨言：“善哉！善哉！弥勒，善能演说如是譬喻，无能伺求说其短者。弥勒，以是因缘，汝应当知有四辩才，一切诸佛之所宣说；有四辩才，一切诸佛之所遮止。云何名为有四辩才，一切诸佛之所宣说？所谓利益相应，非不利益相应；与法相应，非不与法相应；烦恼灭尽相应，非与烦恼增长相应；涅槃功德相应，非与生死过漏相应。弥勒，是为一切诸佛之所宣说四种辩才。

“弥勒，若比丘、比丘尼、优婆塞、优婆夷，欲说法者，应当安住如是辩才。若善男子、善女人等，有信顺心，当于是人而生佛想，作教师想，亦于是人听受其法。何以故？是人所说，当知皆是一切如来之所宣说，一切诸佛诚实之语。弥勒，若有诽谤此四辩才，言非佛说，不生尊重恭敬之心；是人以怨憎故，于彼一切诸佛如来所说辩才，皆生诽谤，诽谤法已作坏法业，作坏法已当堕恶道。是故，弥勒，若有净信诸善男子，为欲解脱诽谤正法业因缘者，不以憎嫉人故而憎嫉于法，不以人过失故而于法生过，不以于人怨故而于法亦怨。

“弥勒，云何名为四种辩才，一切诸佛之所遮止？所谓非利益相应，不与利益相应；非法相应，不与法相应；烦恼相应，不与烦恼灭尽相应；生死相应，不与涅槃功德相应。弥勒，是为一切诸佛之所遮止四种辩才。”

尔时，弥勒菩萨白佛言：“世尊，如佛所说，若有辩才增长生死，非诸如来之所宣说。云何世尊说诸烦恼，能为菩萨利益之事？又复称赞摄取生死，而能圆满菩提分法？如是等辩，岂非如来之所说耶？”

佛告弥勒菩萨摩诃萨言：“弥勒，我今问汝，随汝意答。若有说言：‘菩萨为欲圆满成就菩提分故，摄取生死。’又复说言：‘以诸烦恼为利益事。’如是说者，为与利益相应，非利益相应？为与法相应，非法相应？”

弥勒菩萨白佛言：“世尊，若正说者，则与义利相应，与法相应，能令菩萨菩提分法得圆满故。”

佛言：“弥勒，若说菩萨为欲圆满菩提分故摄取生死，说诸烦恼能为菩萨利益之事，如是辩才，诸佛如来之所宣说。何以故？弥勒，此诸菩萨得法自在，所起烦恼无有过失，是为菩萨善巧方便，非诸声闻、缘觉境界。弥勒，若有烦恼，不能为他作利益事，亦不能满菩提分法，而发起者，不与义利相应，不与法相应，但为下劣善根因者。菩萨于中宁舍身命，亦不随彼烦恼而行。何以故？弥勒，有异菩萨得智力故，于诸烦恼现有攀缘；有异菩萨无智力故，于诸烦恼增上执著。”

尔时，弥勒菩萨白佛言：“世尊，如我解佛所说义，若诸菩萨于后末世五百岁中，乐欲离诸业障缠缚，自无损害而得解脱；是人当于菩萨行中深生信解，于他过失不生分别，志求如来真实功德。”

佛言：“如是，如是。弥勒，是故当于诸菩萨等方便行中，深生信解。何以故？慧行菩萨方便之行，难信解故。弥勒，譬如须陀洹人示凡夫行，如是凡夫与须陀洹位各差别。凡夫愚人以贪瞋痴之所缠故，堕诸恶道；而须陀洹于贪瞋痴善能了达，终不堕落三恶道耳！弥勒，慧行菩萨亦复如是，于贪瞋痴习气未断，彼亦别余初业菩萨。何以故？其心不为烦恼所覆，不同初业诸菩萨等。钝行菩萨无有善巧，同诸凡夫不能出离。弥勒，慧行菩萨一切重罪，以智慧力悉能摧灭，亦不因彼堕于恶道。弥勒，譬如有人，于大火聚投以薪木数数添之，如是添已，其焰转炽，弥更增明，无有尽灭。弥勒，慧行菩萨亦复如是，以智慧火烧烦恼薪，数数添于烦恼薪木，如是添已，智慧之火转更增明，无有尽灭。弥勒，如是，如是，慧行菩萨智慧之力，善巧方便难可了知。”

## 大宝积经卷第九十二

### 发胜志乐会第二十五之二

尔时，弥勒菩萨摩诃萨白佛言：“世尊，初业菩萨既出家已，未得慧力而欲得者，当舍何法，当修何法，未生慧力能令出生，已生慧力能令增长？”

佛告弥勒菩萨言：“弥勒，初业菩萨既出家已，欲令慧力而得增长，当于利养知其过失，应须舍离。若好愦闹世俗言话，耽著睡眠，广营众务，乐诸戏论，如是过失皆应远离。是故应舍利养，修于少欲，舍诸愦闹乐于寂静，舍诸世话观于实义，初夜后夜远离睡眠，观察思惟随行修习，舍于众务及诸戏论，修出世道慈念众生。弥勒，初业菩萨既出家已，未得慧力而欲得者，是法应舍，是法应修。何以故？弥勒，彼诸菩萨既出家已，未得慧力而欲得者，不舍利养，不修少欲，未生慧力当令出生，已生慧力能令增长，无有是处；不舍愦闹，不住寂静，未生慧力当令出生，已生慧力能令增长，亦无是处；不舍世话，不观实义，未生慧力当令出生，已生慧力能令增长，无有是处；初夜后夜耽著睡眠，曾不觉悟系念思惟，不舍众务，好诸戏论，于出世道不能修行，于诸众生不生慈念，未生慧力当令出生，已生慧力能令增长，亦无是处。弥勒，是故菩萨，未得慧力而欲得者，应舍诸法，当须舍离，应修诸法，当须修习。何以故？菩萨智慧从因缘生，若无因缘终不能生，因缘和合尔乃得生。”

尔时，弥勒菩萨白佛言：“世尊，云何名为利养中过？若观察时，能令菩萨乐于少欲，不生热恼？”

佛言：“弥勒，初业菩萨当观利养，生贪欲故；当观利养，坏失正念生瞋恚故；当观利养，念其得失生愚痴故；当观利养，能生高下嫉妒心故；当观利养，于亲友家悭吝耽著生诳惑故；当观利养，成就爱味生谄曲故；当观利养，舍四圣种无惭愧故；当观利养，一切诸佛所不许可，数习憍逸生高慢故；当观利养，于胜福田起于轻慢为魔党故；当观利养，众恶根本，诸善坏故；当观利养，多所贪著犹霜雹故；当观利养，于亲友家瞻候颜色生忧恼故；当观利养，爱物损坏忧心乱故；当观利养，于四念处多所忘失白法羸故；当观利养，于四正勤多有退失，能令一切他论胜故；当观利养，自言已得神通智慧违背生故；当观利养，先得后失怨憎生故；当观利养，互相瞋嫌说其过恶多觉观故；当观利养，为于活命营诸世业，计度思惟安乐减故；当观利养，乃至禅定解脱三昧三摩钵底，心如淫女能退失故；当观利养，舍离智断，堕于地狱、饿鬼、畜生、阎摩罗界诸恶道故；当观利养，与提婆达多、乌陀洛迦，同于法住堕恶道故。弥勒，初业菩萨，如是观察利养过失，乐于少欲，不生热恼。何以故？弥勒，少欲菩萨，于一切过皆悉不生，堪为诸佛清净法器，而不系属在家、出家，住于真实最胜意乐，不为卑下亦不惊怖，离诸恶道堕落畏故，无能映蔽舍耽味故，众魔境界得解脱故；一切诸佛之所称赞，诸天及人亦当爱羡，于诸禅定而不染著，住边际故；其心质直无有谄曲，于五欲中亦不放逸，见其过故；如说修行，能住圣种，同梵行者亦当爱乐。弥勒，若有菩萨智慧聪敏，于此功德能如是知，以胜意乐当舍利养，以胜意乐住于少欲，为断贪爱而发起故。”

尔时，弥勒菩萨白佛言：“世尊，云何名为愦闹中过？若观察时，菩萨独处闲静，不生热恼？”

佛言：“弥勒，初业菩萨应当观察，愦闹过失有二十种。若观察时，能令菩萨独处闲静，不生热恼。弥勒，云何名为乐于愦闹二十种过？一者、不护身业，二者、不护语业，三者、不护意业，四者、多饶贪欲，五者、增长愚痴，六者、耽著世话，七者、离出世语，八者、于非法中尊重修习，九者、舍离正法，十者、天魔波旬而得其便，十一者、于不放逸未曾修习，十二者、于放逸行常怀染著，十三者、多诸觉观，十四者、损减多闻，十五者、不得禅定，十六者、无有智慧，十七者、速疾而得非诸梵行，十八者、不爱于佛，十九者、不爱于法，二十者、不爱于僧。弥勒，是为菩萨观于愦闹二十种过。”

尔时，世尊重说偈言：

&nbsp;&nbsp;&nbsp;&nbsp;“舍离诸贪瞋，&nbsp;&nbsp;&nbsp;&nbsp;不住于愦闹，

&nbsp;&nbsp;&nbsp;&nbsp;若有专住彼，&nbsp;&nbsp;&nbsp;&nbsp;是过不应作。

&nbsp;&nbsp;&nbsp;&nbsp;憍慢及觉观，&nbsp;&nbsp;&nbsp;&nbsp;皆由愦闹生，

&nbsp;&nbsp;&nbsp;&nbsp;坏行无戒人，&nbsp;&nbsp;&nbsp;&nbsp;称叹于愦闹。

&nbsp;&nbsp;&nbsp;&nbsp;愚人乐世论，&nbsp;&nbsp;&nbsp;&nbsp;退失第一义，

&nbsp;&nbsp;&nbsp;&nbsp;放逸多觉观，&nbsp;&nbsp;&nbsp;&nbsp;是过不应作。

&nbsp;&nbsp;&nbsp;&nbsp;比丘舍多闻，&nbsp;&nbsp;&nbsp;&nbsp;言论不如理，

&nbsp;&nbsp;&nbsp;&nbsp;损减诸禅定，&nbsp;&nbsp;&nbsp;&nbsp;常思惟世间，

&nbsp;&nbsp;&nbsp;&nbsp;耽著思惟者，&nbsp;&nbsp;&nbsp;&nbsp;何得于寂静？

&nbsp;&nbsp;&nbsp;&nbsp;其心常散逸，&nbsp;&nbsp;&nbsp;&nbsp;永离于正观，

&nbsp;&nbsp;&nbsp;&nbsp;速得非梵行，&nbsp;&nbsp;&nbsp;&nbsp;諠杂无仪检；

&nbsp;&nbsp;&nbsp;&nbsp;亦不曾爱佛，&nbsp;&nbsp;&nbsp;&nbsp;及爱于圣众，

&nbsp;&nbsp;&nbsp;&nbsp;弃舍离欲法，&nbsp;&nbsp;&nbsp;&nbsp;耽著非法言。

&nbsp;&nbsp;&nbsp;&nbsp;我常舍千身，&nbsp;&nbsp;&nbsp;&nbsp;支分及头目，

&nbsp;&nbsp;&nbsp;&nbsp;为求无上道，&nbsp;&nbsp;&nbsp;&nbsp;闻法无厌足。

&nbsp;&nbsp;&nbsp;&nbsp;是诸非法人，&nbsp;&nbsp;&nbsp;&nbsp;少闻便厌舍！

&nbsp;&nbsp;&nbsp;&nbsp;我昔作国王，&nbsp;&nbsp;&nbsp;&nbsp;为求四句偈，

&nbsp;&nbsp;&nbsp;&nbsp;妻子及财宝，&nbsp;&nbsp;&nbsp;&nbsp;悉皆能施与。

&nbsp;&nbsp;&nbsp;&nbsp;何有于智者，&nbsp;&nbsp;&nbsp;&nbsp;而不勤听法？

&nbsp;&nbsp;&nbsp;&nbsp;我尝舍一切，&nbsp;&nbsp;&nbsp;&nbsp;非法之戏论，

&nbsp;&nbsp;&nbsp;&nbsp;为于百千劫，&nbsp;&nbsp;&nbsp;&nbsp;难得解脱故。

&nbsp;&nbsp;&nbsp;&nbsp;汝等应欣乐，&nbsp;&nbsp;&nbsp;&nbsp;志求微妙法！

&nbsp;&nbsp;&nbsp;&nbsp;若乐于解脱，&nbsp;&nbsp;&nbsp;&nbsp;最胜功德者，

&nbsp;&nbsp;&nbsp;&nbsp;世间诸事业，&nbsp;&nbsp;&nbsp;&nbsp;皆所不应问，

&nbsp;&nbsp;&nbsp;&nbsp;衣食无胜利，&nbsp;&nbsp;&nbsp;&nbsp;亦不证涅槃；

&nbsp;&nbsp;&nbsp;&nbsp;当称叹最胜，&nbsp;&nbsp;&nbsp;&nbsp;善来诸比丘，

&nbsp;&nbsp;&nbsp;&nbsp;应敷座令坐，&nbsp;&nbsp;&nbsp;&nbsp;互说诸法要。

&nbsp;&nbsp;&nbsp;&nbsp;人身甚难得，&nbsp;&nbsp;&nbsp;&nbsp;随分行白法，

&nbsp;&nbsp;&nbsp;&nbsp;读诵及禅定，&nbsp;&nbsp;&nbsp;&nbsp;汝应如是问。

&nbsp;&nbsp;&nbsp;&nbsp;如来入涅槃，&nbsp;&nbsp;&nbsp;&nbsp;遗法当灭坏，

&nbsp;&nbsp;&nbsp;&nbsp;比丘多放逸，&nbsp;&nbsp;&nbsp;&nbsp;乐众弃闲静，

&nbsp;&nbsp;&nbsp;&nbsp;为饮食利养，&nbsp;&nbsp;&nbsp;&nbsp;昼夜谈世话。

&nbsp;&nbsp;&nbsp;&nbsp;愚人于梦中，&nbsp;&nbsp;&nbsp;&nbsp;惊怖而漂溺，

&nbsp;&nbsp;&nbsp;&nbsp;自知多毁犯，&nbsp;&nbsp;&nbsp;&nbsp;当堕三恶道。

&nbsp;&nbsp;&nbsp;&nbsp;应生欢喜心，&nbsp;&nbsp;&nbsp;&nbsp;独处于闲寂，

&nbsp;&nbsp;&nbsp;&nbsp;若在阿兰若，&nbsp;&nbsp;&nbsp;&nbsp;志求无上道。

&nbsp;&nbsp;&nbsp;&nbsp;不应见人过，&nbsp;&nbsp;&nbsp;&nbsp;自谓最尊胜，

&nbsp;&nbsp;&nbsp;&nbsp;憍恣放逸本，&nbsp;&nbsp;&nbsp;&nbsp;莫轻下劣人，

&nbsp;&nbsp;&nbsp;&nbsp;彼于遗法中，&nbsp;&nbsp;&nbsp;&nbsp;渐次而解脱。

&nbsp;&nbsp;&nbsp;&nbsp;比丘虽破戒，&nbsp;&nbsp;&nbsp;&nbsp;深信于三宝，

&nbsp;&nbsp;&nbsp;&nbsp;是则解脱因，&nbsp;&nbsp;&nbsp;&nbsp;不应见其过。

&nbsp;&nbsp;&nbsp;&nbsp;摧伏贪瞋难，&nbsp;&nbsp;&nbsp;&nbsp;勿惊于放逸，

&nbsp;&nbsp;&nbsp;&nbsp;余习法应尔，&nbsp;&nbsp;&nbsp;&nbsp;是故不须说。

&nbsp;&nbsp;&nbsp;&nbsp;若清净比丘，&nbsp;&nbsp;&nbsp;&nbsp;伺他人过失，

&nbsp;&nbsp;&nbsp;&nbsp;是最非真实，&nbsp;&nbsp;&nbsp;&nbsp;不名修正法。

&nbsp;&nbsp;&nbsp;&nbsp;如理修行者，&nbsp;&nbsp;&nbsp;&nbsp;当须自观察，

&nbsp;&nbsp;&nbsp;&nbsp;求道诸比丘，&nbsp;&nbsp;&nbsp;&nbsp;舍离恶言论，

&nbsp;&nbsp;&nbsp;&nbsp;常以欢喜心，&nbsp;&nbsp;&nbsp;&nbsp;独处于闲静。”

尔时，弥勒菩萨复白佛言：“希有世尊！耽著愦闹，乃有如是无量过恶，退失功德无有利益，增长烦恼堕诸恶趣，远离白法。何有菩萨求善法者，闻是过失而不乐于独处闲静？”

尔时，弥勒菩萨白佛言：“世尊，云何名为世话中过？若观察时，菩萨应住决定之义，由观是义不生热恼？”

佛言：“弥勒，初业菩萨应当观察，世话过失有二十种。若观察时，能令菩萨住决定义，由观是义不生热恼。弥勒，云何名为乐于世话二十种过？一者、心生憍恣，不敬多闻；二者、于诸诤论多起执著；三者、失于正念如理作意；四者、为所不应身多躁动；五者、速疾高下，坏于法忍；六者、心常刚强，禅定、智慧曾不熏修；七者、非时而语，言论所缠；八者、不能坚固证于圣智；九者、不为天龙之所恭敬；十者、为辩才者常怀轻贱；十一者、为身证者之所呵责；十二者、不住正信，常怀悔恨；十三者、心多疑惑摇动不安；十四者、犹如倡伎随逐音声；十五者、染著诸欲，随境流转；十六者、不观真实，诽谤正法；十七者、有所希求常不称遂；十八者、其心不调，为人弃舍；十九者、不知法界，随顺恶友；二十者、不了诸根，系属烦恼。弥勒，是为菩萨乐于世话二十种过。”

尔时，世尊重说偈言：

&nbsp;&nbsp;&nbsp;&nbsp;“憍傲于多闻，&nbsp;&nbsp;&nbsp;&nbsp;执著诸诤论，

&nbsp;&nbsp;&nbsp;&nbsp;失念不正知，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;远离正思惟，&nbsp;&nbsp;&nbsp;&nbsp;身心不寂静，

&nbsp;&nbsp;&nbsp;&nbsp;退失于法忍，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;其心不调顺，&nbsp;&nbsp;&nbsp;&nbsp;远离奢摩他，

&nbsp;&nbsp;&nbsp;&nbsp;及毗钵舍那，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;不尊敬师长，&nbsp;&nbsp;&nbsp;&nbsp;爱乐于世论，

&nbsp;&nbsp;&nbsp;&nbsp;智慧不坚固，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;诸天不恭敬，&nbsp;&nbsp;&nbsp;&nbsp;龙神亦复然，

&nbsp;&nbsp;&nbsp;&nbsp;退失于辩才，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;圣者常呵责，&nbsp;&nbsp;&nbsp;&nbsp;如是耽著人，

&nbsp;&nbsp;&nbsp;&nbsp;唐捐于寿命，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;诸行皆缺减，&nbsp;&nbsp;&nbsp;&nbsp;远离大菩提，

&nbsp;&nbsp;&nbsp;&nbsp;命终生忧苦，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;疑惑心动摇，&nbsp;&nbsp;&nbsp;&nbsp;犹如风吹草，

&nbsp;&nbsp;&nbsp;&nbsp;智慧不坚固，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;譬如倡妓人，&nbsp;&nbsp;&nbsp;&nbsp;赞说他勇健，

&nbsp;&nbsp;&nbsp;&nbsp;彼人亦复然，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;随逐世语言，&nbsp;&nbsp;&nbsp;&nbsp;染著诸欲境，

&nbsp;&nbsp;&nbsp;&nbsp;常行于邪道，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;希求心不遂，&nbsp;&nbsp;&nbsp;&nbsp;谄曲多诤论，

&nbsp;&nbsp;&nbsp;&nbsp;远离于圣行，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;愚人得少利，&nbsp;&nbsp;&nbsp;&nbsp;其心常摇动，

&nbsp;&nbsp;&nbsp;&nbsp;如猿猴躁扰，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;智慧多退失，&nbsp;&nbsp;&nbsp;&nbsp;无有觉悟心，

&nbsp;&nbsp;&nbsp;&nbsp;愚者所摄持，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;迷惑于眼耳，&nbsp;&nbsp;&nbsp;&nbsp;乃至意亦然，

&nbsp;&nbsp;&nbsp;&nbsp;常与烦恼俱，&nbsp;&nbsp;&nbsp;&nbsp;是名世话过。

&nbsp;&nbsp;&nbsp;&nbsp;愚人乐世话，&nbsp;&nbsp;&nbsp;&nbsp;尽寿常空过，

&nbsp;&nbsp;&nbsp;&nbsp;不如思一义，&nbsp;&nbsp;&nbsp;&nbsp;获利无有边。

&nbsp;&nbsp;&nbsp;&nbsp;譬如甘蔗味，&nbsp;&nbsp;&nbsp;&nbsp;虽不离皮节，

&nbsp;&nbsp;&nbsp;&nbsp;亦不从皮节，&nbsp;&nbsp;&nbsp;&nbsp;而得于胜味。

&nbsp;&nbsp;&nbsp;&nbsp;皮节如世话，&nbsp;&nbsp;&nbsp;&nbsp;义理犹胜味，

&nbsp;&nbsp;&nbsp;&nbsp;是故舍虚言，&nbsp;&nbsp;&nbsp;&nbsp;思惟于实义。

&nbsp;&nbsp;&nbsp;&nbsp;智慧诸菩萨，&nbsp;&nbsp;&nbsp;&nbsp;能知世话过，

&nbsp;&nbsp;&nbsp;&nbsp;常爱乐思惟，&nbsp;&nbsp;&nbsp;&nbsp;第一义功德。

&nbsp;&nbsp;&nbsp;&nbsp;法味及义味，&nbsp;&nbsp;&nbsp;&nbsp;解脱第一味，

&nbsp;&nbsp;&nbsp;&nbsp;谁有智慧者，&nbsp;&nbsp;&nbsp;&nbsp;心生不欣乐？

&nbsp;&nbsp;&nbsp;&nbsp;是故应弃舍，&nbsp;&nbsp;&nbsp;&nbsp;无利诸言话，

&nbsp;&nbsp;&nbsp;&nbsp;常乐勤思惟，&nbsp;&nbsp;&nbsp;&nbsp;殊胜第一义。

&nbsp;&nbsp;&nbsp;&nbsp;如是第一法，&nbsp;&nbsp;&nbsp;&nbsp;诸佛所赞叹，

&nbsp;&nbsp;&nbsp;&nbsp;是故明智人，&nbsp;&nbsp;&nbsp;&nbsp;当乐勤修习。”

尔时，弥勒菩萨复白佛言：“希有世尊！乃能善说世话过失，思惟胜义利益功德。世尊，何有菩萨求于如来真实智慧，而复乐于虚诳世话？”

尔时，弥勒菩萨而白佛言：“世尊，云何名为睡眠中过？若观察时，菩萨应当发起精进，不生热恼？”

佛言：“弥勒，初业菩萨应当观察，睡眠过失有二十种。若观察时，能令菩萨发起精进，意乐无倦。弥勒，云何名为乐于睡眠二十种过？一者、懈怠懒惰，二者、身体沉重，三者、颜色憔悴，四者、增诸疾病，五者、火界羸弱，六者、食不消化，七者、体生疮疱，八者、不勤修习，九者、增长愚痴，十者、智慧羸劣，十一者、皮肤闇浊，十二者、非人不敬，十三者、为行愚钝，十四者、烦恼缠缚，十五者、随眠覆心，十六者、不乐善法，十七者、白法减损，十八者、行下劣行，十九者、憎嫌精进，二十者、为人轻贱。弥勒，是为菩萨乐于睡眠二十种过。”

尔时，世尊重说偈言：

&nbsp;&nbsp;&nbsp;&nbsp;“身重无仪检，&nbsp;&nbsp;&nbsp;&nbsp;懈怠少堪任，

&nbsp;&nbsp;&nbsp;&nbsp;颜色无光泽，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;彼人常病恼，&nbsp;&nbsp;&nbsp;&nbsp;风黄多积集，

&nbsp;&nbsp;&nbsp;&nbsp;四大互违反，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;饮食不消化，&nbsp;&nbsp;&nbsp;&nbsp;身体无光润，

&nbsp;&nbsp;&nbsp;&nbsp;声嘶不清彻，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;其身生疮疱，&nbsp;&nbsp;&nbsp;&nbsp;昼夜常昏睡，

&nbsp;&nbsp;&nbsp;&nbsp;诸虫生机关，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;退失于精进，&nbsp;&nbsp;&nbsp;&nbsp;乏少诸财宝，

&nbsp;&nbsp;&nbsp;&nbsp;多梦无觉悟，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;痴网常增长，&nbsp;&nbsp;&nbsp;&nbsp;乐著于诸见，

&nbsp;&nbsp;&nbsp;&nbsp;炽盛难疗治，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;损减诸智慧，&nbsp;&nbsp;&nbsp;&nbsp;增长于愚痴，

&nbsp;&nbsp;&nbsp;&nbsp;志意常下劣，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;彼住阿兰若，&nbsp;&nbsp;&nbsp;&nbsp;常怀懈怠心，

&nbsp;&nbsp;&nbsp;&nbsp;非人得其便，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;蒙愦失正念，&nbsp;&nbsp;&nbsp;&nbsp;讽诵不通利，

&nbsp;&nbsp;&nbsp;&nbsp;说法多废忘，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;由痴起迷惑，&nbsp;&nbsp;&nbsp;&nbsp;住于烦恼中，

&nbsp;&nbsp;&nbsp;&nbsp;其心不安乐，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;功德皆损减，&nbsp;&nbsp;&nbsp;&nbsp;常生忧悔心，

&nbsp;&nbsp;&nbsp;&nbsp;增长诸烦恼，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;远离诸善友，&nbsp;&nbsp;&nbsp;&nbsp;亦不求正法，

&nbsp;&nbsp;&nbsp;&nbsp;常行非法中，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;不欣求法乐，&nbsp;&nbsp;&nbsp;&nbsp;损减诸功德，

&nbsp;&nbsp;&nbsp;&nbsp;远离于白法，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;彼人心怯弱，&nbsp;&nbsp;&nbsp;&nbsp;恒少于欢喜，

&nbsp;&nbsp;&nbsp;&nbsp;支分多羸瘦，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;自知身懈怠，&nbsp;&nbsp;&nbsp;&nbsp;嫉妒精进者，

&nbsp;&nbsp;&nbsp;&nbsp;乐说其过恶，&nbsp;&nbsp;&nbsp;&nbsp;是乐睡眠过。

&nbsp;&nbsp;&nbsp;&nbsp;智者了其过，&nbsp;&nbsp;&nbsp;&nbsp;常离于睡眠，

&nbsp;&nbsp;&nbsp;&nbsp;愚人增见网，&nbsp;&nbsp;&nbsp;&nbsp;无利损功德。

&nbsp;&nbsp;&nbsp;&nbsp;智者常精进，&nbsp;&nbsp;&nbsp;&nbsp;勤修清净道，

&nbsp;&nbsp;&nbsp;&nbsp;离苦得安乐，&nbsp;&nbsp;&nbsp;&nbsp;诸佛所称叹。

&nbsp;&nbsp;&nbsp;&nbsp;世间诸伎艺，&nbsp;&nbsp;&nbsp;&nbsp;及出世工巧，

&nbsp;&nbsp;&nbsp;&nbsp;皆由精进力，&nbsp;&nbsp;&nbsp;&nbsp;智者应修习。

&nbsp;&nbsp;&nbsp;&nbsp;若人趣菩提，&nbsp;&nbsp;&nbsp;&nbsp;了知睡眠过，

&nbsp;&nbsp;&nbsp;&nbsp;安住精进力，&nbsp;&nbsp;&nbsp;&nbsp;觉悟生惭愧。

&nbsp;&nbsp;&nbsp;&nbsp;是故诸智者，&nbsp;&nbsp;&nbsp;&nbsp;常生精进心，

&nbsp;&nbsp;&nbsp;&nbsp;  舍离于睡眠，&nbsp;&nbsp;&nbsp;&nbsp;守护菩提种。”

尔时，弥勒菩萨而白佛言：“希有世尊！乐著睡眠，乃有如是无量过失。若有闻者，不生忧悔厌离之心，发起精进，当知是人甚大愚痴！若有菩萨，为欲志求阿耨多罗三藐三菩提者，闻说如是真实句义、功德利益，于诸善法而生懈怠，不起精进住菩提分，无有是处。”

尔时，弥勒菩萨白佛言：“世尊，云何名为众务中过？若观察时，令诸菩萨不营众务，勤修佛道？”

佛言：“弥勒，初业菩萨应当观察，乐营众务二十种过。若观察时，能令菩萨不营众务，勤修佛道。弥勒，云何名为二十种过？一者、耽著世间下劣之业，二者、为诸读诵修行比丘之所轻贱，三者、亦为勤修禅定比丘之所呵责，四者、心常发起无始生死流转之业，五者、虚食居士及婆罗门净心信施，六者、于诸财物心怀取著，七者、常乐广营世间事务，八者、念其家业常怀忧叹，九者、其性佷戾发言粗犷，十者、心常忆念勤修家业，十一者、爱著诸味增长贪欲，十二者、无利养处不生欢喜，十三者、多生恼害障碍之业，十四者、常乐亲近诸优婆塞及优婆夷，十五者、但念衣食而度昼夜，十六者、数问世间所作事业，十七者、常乐发起非法语言，十八者、恃营众务而起憍慢，十九者、但求人过不自观察，二十者、于说法者心怀轻贱。弥勒，是为菩萨乐营众务二十种过。”

尔时，世尊重说偈言：

&nbsp;&nbsp;&nbsp;&nbsp;“安住下劣业，&nbsp;&nbsp;&nbsp;&nbsp;远离殊胜行，

&nbsp;&nbsp;&nbsp;&nbsp;退失大利益，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;乐读诵比丘，&nbsp;&nbsp;&nbsp;&nbsp;及修禅定者，

&nbsp;&nbsp;&nbsp;&nbsp;一切皆呵责，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;常行生死业，&nbsp;&nbsp;&nbsp;&nbsp;舍离解脱因，

&nbsp;&nbsp;&nbsp;&nbsp;虚受于信施，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;乐受诸财宝，&nbsp;&nbsp;&nbsp;&nbsp;不得生忧恼，

&nbsp;&nbsp;&nbsp;&nbsp;住于下劣行，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;是人多爱染，&nbsp;&nbsp;&nbsp;&nbsp;往来淫女家，

&nbsp;&nbsp;&nbsp;&nbsp;如鸟入樊笼，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;常忧叹家业，&nbsp;&nbsp;&nbsp;&nbsp;恒怀热恼心，

&nbsp;&nbsp;&nbsp;&nbsp;出言人不信，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;不受尊者教，&nbsp;&nbsp;&nbsp;&nbsp;违拒而轻贱，

&nbsp;&nbsp;&nbsp;&nbsp;毁犯清净戒，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;其心多忆想，&nbsp;&nbsp;&nbsp;&nbsp;勤营于世业，

&nbsp;&nbsp;&nbsp;&nbsp;不能修智断，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;贪心恒炽盛，&nbsp;&nbsp;&nbsp;&nbsp;乐著于诸味，

&nbsp;&nbsp;&nbsp;&nbsp;曾无知足心，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;得利生欢喜，&nbsp;&nbsp;&nbsp;&nbsp;无利便忧恼，

&nbsp;&nbsp;&nbsp;&nbsp;贪吝无仁心，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;恼害无慈愍，&nbsp;&nbsp;&nbsp;&nbsp;增长诸恶业，

&nbsp;&nbsp;&nbsp;&nbsp;爱蔓相缠缚，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;远离于师长，&nbsp;&nbsp;&nbsp;&nbsp;亲近恶知识，

&nbsp;&nbsp;&nbsp;&nbsp;摈斥持戒人，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;昼夜无余想，&nbsp;&nbsp;&nbsp;&nbsp;唯念求衣食，

&nbsp;&nbsp;&nbsp;&nbsp;不乐诸功德，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;常问世间智，&nbsp;&nbsp;&nbsp;&nbsp;不乐出世言，

&nbsp;&nbsp;&nbsp;&nbsp;耽爱于邪说，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;自恃知众务，&nbsp;&nbsp;&nbsp;&nbsp;轻慢诸比丘，

&nbsp;&nbsp;&nbsp;&nbsp;犹如狂醉人，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;常伺求他短，&nbsp;&nbsp;&nbsp;&nbsp;不自见其过，

&nbsp;&nbsp;&nbsp;&nbsp;轻毁有德人，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;如是愚痴者，&nbsp;&nbsp;&nbsp;&nbsp;无有善方便，

&nbsp;&nbsp;&nbsp;&nbsp;轻慢说法者，&nbsp;&nbsp;&nbsp;&nbsp;是名众务过。

&nbsp;&nbsp;&nbsp;&nbsp;如是下劣业，&nbsp;&nbsp;&nbsp;&nbsp;具足诸过失，

&nbsp;&nbsp;&nbsp;&nbsp;何有智慧人，&nbsp;&nbsp;&nbsp;&nbsp;爱乐而修习？

&nbsp;&nbsp;&nbsp;&nbsp;清净殊胜业，&nbsp;&nbsp;&nbsp;&nbsp;具足诸功德，

&nbsp;&nbsp;&nbsp;&nbsp;是故有智人，&nbsp;&nbsp;&nbsp;&nbsp;爱乐常修习。

&nbsp;&nbsp;&nbsp;&nbsp;若乐下劣业，&nbsp;&nbsp;&nbsp;&nbsp;智者当呵责，

&nbsp;&nbsp;&nbsp;&nbsp;如人舍多财，&nbsp;&nbsp;&nbsp;&nbsp;贪求于少分。

&nbsp;&nbsp;&nbsp;&nbsp;是故明智人，&nbsp;&nbsp;&nbsp;&nbsp;当舍下劣业，

&nbsp;&nbsp;&nbsp;&nbsp;应求胜上法，&nbsp;&nbsp;&nbsp;&nbsp;诸佛常称叹。”

尔时，弥勒菩萨而白佛言：“希有世尊！彼诸菩萨舍离殊胜精进之业，而乃发起下劣之事，当知是人，甚为少智觉慧微浅。”

佛告弥勒菩萨言：“弥勒，我今实言告汝：若有菩萨不修诸行，不断烦恼，不习禅诵，不求多闻，我说是人非出家者。弥勒，若有勤修智断行者，智出生者，智成就者，不作世业营众务者，我说是人，住如来教。若有菩萨，乐作世业营于众务，为所不应，我说是人住于生死，是故菩萨不应亲近。弥勒，若有菩萨多营众务，造七宝塔，遍满三千大千世界；如是菩萨，不能令我而生欢喜，亦非供养恭敬于我。弥勒，若有菩萨，于波罗蜜相应之法，乃至受持一四句偈，读诵修行，为人演说，是人乃为供养于我。何以故？诸佛菩提从多闻生，不从众务而得生也。

“弥勒，若有菩萨勤营众务，令彼读诵修行演说诸菩萨等营于众务，当知是人，增长业障，无诸福利。何以故？如是所说三种福业，一切皆从智慧而生。是故，弥勒，营事菩萨，于彼读诵修行演说诸菩萨所，不应障碍为作留难；读诵修行演说菩萨，于修禅定诸菩萨所，不应障碍为作留难。弥勒，若一阎浮提营事菩萨，于一读诵修行演说菩萨之所，应当亲近供养承事；若一阎浮提读诵修行演说诸菩萨等，于一勤修禅定菩萨，亦当亲近供养承事。如是善业，如来随喜，如来悦可。若于勤修智慧菩萨，承事供养，当获无量福德之聚。何以故？智慧之业无上最胜，超过一切三界所行。是故，弥勒，若有菩萨发起精进，于智慧中当勤修习。”

尔时，弥勒菩萨白佛言：“世尊，如来善说初业菩萨，乐于愦闹、世话、睡眠、众务过失。世尊，云何名为戏论中过？若观察时，菩萨当得住于寂静，无诸诤论？”

佛言：“弥勒，初业菩萨戏论过失无量无边，我今略说有二十种。云何名为二十种过？一者、于现在生多诸苦恼；二者、增长瞋恚，退失忍辱；三者、为诸怨对之所恼害；四者、魔及魔民皆生欢喜；五者、未生善根皆悉不生；六者、已生善根能令退失；七者、增诸斗诤怨竞之心；八者、造作地狱恶趣之业；九者、当得丑陋不善之果；十者、舌不柔软，言词謇涩；十一者、所受教法不能忆持；十二者、于未闻经闻之不悟；十三者、诸善知识皆悉舍离；十四者、诸恶知识速当值遇；十五者、修行于道难得出离；十六者、不悦意语数数常闻；十七者、在在所生多诸疑惑；十八者、常生难处，不闻正法；十九者、修行白法多有障碍；二十者、于所受用多诸怨嫉。弥勒，是为菩萨耽著戏论二十种过。”

尔时，世尊重说偈言：

&nbsp;&nbsp;&nbsp;&nbsp;“现生常苦恼，&nbsp;&nbsp;&nbsp;&nbsp;离忍多瞋恚，

&nbsp;&nbsp;&nbsp;&nbsp;怨仇生害心，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;魔及魔眷属，&nbsp;&nbsp;&nbsp;&nbsp;皆生欢喜心，

&nbsp;&nbsp;&nbsp;&nbsp;丧失诸善法，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;未生善不生，&nbsp;&nbsp;&nbsp;&nbsp;常住于斗诤，

&nbsp;&nbsp;&nbsp;&nbsp;造于恶趣业，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;身体多丑陋，&nbsp;&nbsp;&nbsp;&nbsp;生于下劣家，

&nbsp;&nbsp;&nbsp;&nbsp;发言常謇涩，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;闻法不能持，&nbsp;&nbsp;&nbsp;&nbsp;或闻不入耳，

&nbsp;&nbsp;&nbsp;&nbsp;常离诸善友，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;值遇恶知识，&nbsp;&nbsp;&nbsp;&nbsp;于道难出离，

&nbsp;&nbsp;&nbsp;&nbsp;常闻不顺语，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;随彼所生处，&nbsp;&nbsp;&nbsp;&nbsp;常怀疑惑心，

&nbsp;&nbsp;&nbsp;&nbsp;于法不能了，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;常生八难中，&nbsp;&nbsp;&nbsp;&nbsp;远离无难处，

&nbsp;&nbsp;&nbsp;&nbsp;具足无利益，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;于善多障碍，&nbsp;&nbsp;&nbsp;&nbsp;退失正思惟，

&nbsp;&nbsp;&nbsp;&nbsp;所受多怨嫉，&nbsp;&nbsp;&nbsp;&nbsp;是名戏论过。

&nbsp;&nbsp;&nbsp;&nbsp;如是诸过失，&nbsp;&nbsp;&nbsp;&nbsp;皆因戏论生，

&nbsp;&nbsp;&nbsp;&nbsp;是故有智人，&nbsp;&nbsp;&nbsp;&nbsp;速疾当远离。

&nbsp;&nbsp;&nbsp;&nbsp;如是戏论者，&nbsp;&nbsp;&nbsp;&nbsp;难证大菩提，

&nbsp;&nbsp;&nbsp;&nbsp;是故有智人，&nbsp;&nbsp;&nbsp;&nbsp;亦应不亲近。

&nbsp;&nbsp;&nbsp;&nbsp;戏论诤论处，&nbsp;&nbsp;&nbsp;&nbsp;多起诸烦恼，

&nbsp;&nbsp;&nbsp;&nbsp;智者应远离，&nbsp;&nbsp;&nbsp;&nbsp;当去百由旬。

&nbsp;&nbsp;&nbsp;&nbsp;亦不近于彼，&nbsp;&nbsp;&nbsp;&nbsp;造立诸舍宅，

&nbsp;&nbsp;&nbsp;&nbsp;是故出家人，&nbsp;&nbsp;&nbsp;&nbsp;不应住诤论。

&nbsp;&nbsp;&nbsp;&nbsp;汝等无田宅，&nbsp;&nbsp;&nbsp;&nbsp;妻子及僮仆，

&nbsp;&nbsp;&nbsp;&nbsp;乃至荣位等，&nbsp;&nbsp;&nbsp;&nbsp;何缘兴诤论？

&nbsp;&nbsp;&nbsp;&nbsp;出家住寂静，&nbsp;&nbsp;&nbsp;&nbsp;身被于法服，

&nbsp;&nbsp;&nbsp;&nbsp;诸仙咸敬事，&nbsp;&nbsp;&nbsp;&nbsp;当修忍辱心。

&nbsp;&nbsp;&nbsp;&nbsp;如是戏论者，&nbsp;&nbsp;&nbsp;&nbsp;增长毒害心，

&nbsp;&nbsp;&nbsp;&nbsp;当堕于恶趣，&nbsp;&nbsp;&nbsp;&nbsp;是故应修忍。

&nbsp;&nbsp;&nbsp;&nbsp;囚禁及系缚，&nbsp;&nbsp;&nbsp;&nbsp;刑害而捶楚，

&nbsp;&nbsp;&nbsp;&nbsp;如是等诸苦，&nbsp;&nbsp;&nbsp;&nbsp;皆由诤论生。

&nbsp;&nbsp;&nbsp;&nbsp;如是戏论者，&nbsp;&nbsp;&nbsp;&nbsp;常遇恶知识，

&nbsp;&nbsp;&nbsp;&nbsp;名称不增长，&nbsp;&nbsp;&nbsp;&nbsp;曾无欢喜心。

&nbsp;&nbsp;&nbsp;&nbsp;若舍于诤论，&nbsp;&nbsp;&nbsp;&nbsp;无能伺其便，

&nbsp;&nbsp;&nbsp;&nbsp;眷属不乖离，&nbsp;&nbsp;&nbsp;&nbsp;当遇于善友。

&nbsp;&nbsp;&nbsp;&nbsp;于乘得清净，&nbsp;&nbsp;&nbsp;&nbsp;业障尽无余，

&nbsp;&nbsp;&nbsp;&nbsp;摧伏于魔军，&nbsp;&nbsp;&nbsp;&nbsp;勤修忍辱行。

&nbsp;&nbsp;&nbsp;&nbsp;诤论多诸过，&nbsp;&nbsp;&nbsp;&nbsp;无诤具功德，

&nbsp;&nbsp;&nbsp;&nbsp;若有修行者，&nbsp;&nbsp;&nbsp;&nbsp;当住于忍辱。”

尔时，弥勒菩萨复白佛言：“希有世尊！乃能善说如是过失，令诸菩萨生觉悟心。世尊，于后末世五百岁中，颇有菩萨闻说如是诤论过失，能生忧悔，离烦恼不？”

佛告弥勒菩萨言：“弥勒，于后末世五百岁中，少有菩萨能生忧悔，舍离烦恼；多有菩萨，其心刚强不相尊敬，怀增上慢互相是非，闻说如是甚深义趣、殊胜功德，虽复受持读诵演说，由是菩萨业障深重，不能得生殊胜功德，便于是经疑惑不信，不复受持为人演说。时魔波旬见是事已，为诳惑故作比丘像，来到其所，说如是言：‘此诸经典，皆是世俗善文词者之所制造，非是如来之所宣说。何以故？此经所说功德利益，汝皆不得。’由魔波旬如是诳惑，于此空性义利相应甚深契经，心生疑惑起诸诤论，不复受持读诵演说。弥勒，彼诸愚人不能了知，由自业故，不能护彼殊胜功德；自业消已，决定当得如是功德。”

尔时，弥勒菩萨白佛言：“世尊，如佛所说，阿弥陀佛极乐世界功德利益：若有众生发十种心，随一一心，专念向于阿弥陀佛；是人命终，当得往生彼佛世界。世尊，何等名为发十种心，由是心故，当得往生彼佛世界？”

佛告弥勒菩萨言：“弥勒，如是十心，非诸凡愚不善丈夫具烦恼者之所能发。何等为十？一者、于诸众生起于大慈无损害心；二者、于诸众生起于大悲无逼恼心；三者、于佛正法不惜身命乐守护心；四者、于一切法发生胜忍无执著心；五者、不贪利养恭敬尊重，净意乐心；六者、求佛种智，于一切时无忘失心，七者、于诸众生尊重恭敬无下劣心；八者、不著世论，于菩提分生决定心；九者、种诸善根，无有杂染清净之心；十者、于诸如来舍离诸相起随念心。弥勒，是名菩萨发十种心，由是心故，当得往生阿弥陀佛极乐世界。弥勒，若人于此十种心中随成一心，乐欲往生彼佛世界，若不得生，无有是处。”

尔时，尊者阿难白佛言：“希有世尊！乃能开示演说如来真实功德，发起菩萨殊胜志乐。世尊，当何名此经？我等云何受持？”

佛告阿难言：“此经名为《发起菩萨殊胜志乐》，亦名《弥勒菩萨所问》，以是名字汝当受持。”

佛说此经已，弥勒菩萨及诸声闻，一切世间天、人、阿修罗、乾闼婆等，闻佛所说，皆大欢喜，信受奉行。

## 大宝积经卷第九十三

### 善臂菩萨会第二十六之一

如是我闻：一时，佛在王舍城迦兰陀竹园。

尔时，有菩萨摩诃萨善男子，名曰善臂，来至佛所，头面礼佛足，礼已却坐一面。

尔时，世尊告善臂菩萨言：“善男子，是六波罗蜜，菩萨常当具足。何等六？檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜。善男子，是六波罗蜜，菩萨常当具足。

“善臂，云何菩萨具足行檀波罗蜜？善臂，菩萨于诸聚落正命求财，非邪命求，随顺不逆，不困逼众生以求财物而行布施；非为恭敬、供养、名称等故而行布施；非羞畏故，非果报故，非生天故，非谀谄故，于持戒、毁戒不起毁誉，或是所识，或非所识，而于其中以平等心，供养恭敬，尊重赞叹；亦于持戒、毁戒，若亲不亲、所识不识，若怨非怨，恒以深重敬爱信乐。是菩萨随其所有，常应惠施，有少施少，有多施多，有粗施粗，有细施细，有妙施妙，有不妙施不妙。若以上馔甘馔饮食价值十万，持用施人；或分一钱为十六分，持一分用施，其心欢喜等无差别。善男子，是菩萨于诸乞食者，须食施食，为具足一切智力故；须饮施饮，为断众生渴爱力故；须衣施衣，为得无上惭愧衣故；须乘施乘，为得菩萨乘佛乘故；须香施香，为得正觉持戒香故；须华施华，为得如来七觉华故；须末香者施以末香，为得除灭一切众生不善香故；须涂香者施以涂香，为得无缺戒香身故；须盖施盖，为断众生烦恼火故；须革簁者施以革簁，为受无量智慧乐故；须床施床，为令众生得释梵圣床快乐力故；须坐处者施以坐处，为坐菩提树下，诸魔结使不能坏乱其坐处故；须舍施舍，为令众生得覆护处，无所怖畏得无我力故；以好园观奉施佛僧，为得无上寂静禅定力故；持妙供具种种庄严，施诸佛塔庙，为得三十二相、八十种好大丈夫力故；若于佛塔及闇道中，燃灯施明，为得无量佛眼明故；以种种伎乐供养三宝，为得无量天耳故；以衣钵施，为得无上端严持戒故；以扇澡盥持用施人，为令众生得凉清净故；以纸笔墨及高座施，为得无上大智慧故；施病者药，为除众生结使病故；以地施他，为令众生得三乘分甘露界故；造塔形像，为令众生听正法故；所有之物速以施人，为得神通捷疾力故；布施清净，为于无上道中不留难故；常施不绝，为得无断辩才力故；随意布施，为令众生得大悲故；不逼人求财持用布施，为令诸魔外道不能坏乱，自然得成无上道故。菩萨布施，应如上所说而行惠施。若菩萨欲作如上施者，或自无财当生心施，欲得开示无量无边一切众生：‘有力无力，如上布施，是我善行，我是妙胜，是我宝物，能令一切世间众生，所有快乐悉得成就，所谓得和合乐，能舍一切无有狐疑，诸所有愿悉皆成就，得安乐行。若诸世间所有众生，希望欲得所须之物，我当满足与之，珍宝、金、银、衣服、钱财犹如山积，饮食之具如大巨海无量无边。’是菩萨于昼夜各三时中，以己所作财施、法施所得果报，愿与一切众生共之，令过去、未来、现在一切有行众生，生妙国界及出世乐。是人虽作如是布施，终不希望求其果报，开示如是方便，为化众生入于善法。是菩萨布施时，愿令一切众生得度、得解脱，为得一切智具足一切佛法故。若布施布施已，亦愿众生得度、得解脱，为得一切智具足一切佛法故。如此布施，若无有力，不能学之，不能舍财，是菩萨应如是思惟：‘我今当勤加精进，时时渐渐，断除悭贪吝惜之垢。我当勤加精进，时时渐渐，学舍财施与，常令我施心增长广大，乃至生有终不懈怠，心常欢喜。’如是菩萨发菩提心，念菩提心，修菩提心，希望菩提，愿求菩提，是名菩萨无量阿僧祇大施、大舍、大出。何以故？如是布施，于诸施中最胜第一，令我未来之世于一切世间所有众生中，雨法雨，雨甘露雨，施法雨，施甘露雨，出法雨，出甘露雨。

“善臂，菩萨摩诃萨如是行施，不以为难，以为喜乐，速疾具足檀波罗蜜。善男子，菩萨不能自以身体支节施于乞者，若自割，若教他割。何以故？若成是业，令彼乞者于大地狱受无量罪故。菩萨摩诃萨，不应自惜身体支节。所以者何？欲令乞者远离广大不善业故。若有乞士，来从菩萨乞索所须，是时菩萨若自无财，不应强逼父母、妻子、眷属、亲戚、奴婢取其财物，令其贫匮持以施人。何以故？菩萨摩诃萨欲于一切众生中，行平等慈心故。若菩萨摩诃萨，不逼父母、妻子、眷属、亲戚、奴婢财物持用惠施；菩萨尔时，于众生中得慈悲心。善男子，菩萨不应于他众生有悭吝心，以逼他众生取财惠施，诸佛世尊所不赞叹，何况自割支节施于他人！是名菩萨具足檀波罗蜜。

“善臂，云何菩萨摩诃萨具足尸波罗蜜？善臂，是菩萨于一切众生，乃至尽形，自不杀生，教他不杀，愿不杀生；自不偷盗，教人不偷盗，愿不偷盗；自不邪淫，教人不邪淫，愿不邪淫；自不妄语，教人不妄语，愿不妄语；乃至尽形，自不饮酒，教人不饮酒，愿不饮酒。是菩萨于此五戒中，常坚持专念，不缓不缺，勤加精进。如是恐怖他人、系缚囚执、鞭杖刑戮，于此事中永断远离；及两舌、恶口、妄语、绮语，亦复如是。是菩萨如是思惟：‘我应于一切众生生爱念心，犹如父母爱念一子。若我父母，以种种苦事弓箭刀杖加害于我，我于是中终不生报。我于一切众生，应如父母爱念一子。’譬如父母妻子别离既久，一旦相见，其心欢喜踊跃无量；如是菩萨见一切众生，其心欢喜亦复如是。是菩萨持不杀戒，欲令众生得住无学不杀戒故。是菩萨持不盗戒，欲令众生得住无学不盗戒故。是菩萨持不邪淫戒，欲令众生得住无学不淫戒故。是菩萨持不妄语戒，欲令众生得住无学实语戒故。是菩萨持不饮酒戒，欲令众生得住无学不饮酒戒故。是菩萨持不恐怖戒，为得成就金刚定故。是菩萨持不系缚戒，欲令一切众生断结使缚故。是菩萨持不囚执戒，欲令众生出五道故。是菩萨持不鞭杖戒，为欲远离诸魔结使留难得法定故。是菩萨持不刑戮戒，为令身口意得不护业故。是菩萨持不两舌戒，为得不坏和合众故。是菩萨持不恶口戒，为得五种梵音声故。是菩萨持不绮语戒，为得发言说法无障碍故。是菩萨持求畏死众生戒，欲令一切众生脱生老病死、忧愁悲恼恐怖断故。是菩萨爱护他物不令漏失戒，为得无上菩提觉定故。有他众生妇女妻子，或被拘录，尔时菩萨于中救脱，为得不缺法定故。是菩萨若劝他令放，为得心自在故。是菩萨若自放，或劝他令放，为坐菩提树下破坏一切魔结使故。是菩萨若见系狱众生，若自放，若劝他令放，为得心自在无障碍故。是菩萨若见众生当得鞭杖，若自放，若劝他令放，为得四无所畏故。是菩萨若见众生当被刑戮，若自放，若劝他令放，为得四种法身故。是菩萨持不诳戒，为坐菩提树下师子座处，一切魔结使不能留难，得法定故。是菩萨善和斗诤专生欢喜，为得不坏大圣众故。是菩萨持爱语戒，欲令一切众生耳闻好语，心得欢喜乐故。是菩萨随爱语说，欲令言不虚故。是菩萨持读佛文词戒，为得圣人威德成就大众故。是菩萨受持于三时中五体归命一切世间在在处处过去未来现在无量无边诸佛法僧菩萨戒，为得菩提树下师子座处不可破坏，专住信、精进、念、定、慧，得法定故。是菩萨受持于三时中扫洒绕塔戒，为得具足一切佛法故。是菩萨持赞法戒，为得转于无上法轮故。是菩萨持赞僧戒，为得大众围绕故。是菩萨持三时归，依三宝戒，欲令一切众生得无上归依故。是菩萨受持于三时中愿使一切世间常有佛法僧菩萨不空者戒，为得无上菩提乐故。是菩萨受持于三时中劝请一切诸佛一切说法戒，为得十住雨法雨故。是菩萨受持于三时中忏悔诸罪舍出诸恶秽污戒，为得断灭一切爱习气故。是菩萨受持于三时中和合一切善根戒，为令一切波罗蜜满足故。是菩萨受持于三时中念一切世间在在处处过去未来现在诸佛声闻缘觉圣众菩萨下至六趣众生所有善根愿戒，为得无上菩提资用故。是菩萨受持于三时中愿求菩提戒，为得无上菩提正决定故。是菩萨于三时中受持一切善根无上道戒，为得毕定如来力无所畏故。是菩萨受持供给父母师长戒，为得无胜法定故。是菩萨若见恐畏贫穷之人，受持不恐怖供施戒，为得无破坏难论方便故。是菩萨受持救护县官盗贼水火戒，为得诸力波罗蜜故。是菩萨若见佛缘觉声闻菩萨神足变化随而持戒，为得无上神足力故。是菩萨受持护他心身口意业戒，为得如来无量知他心力故。是菩萨若见放逸失念者，所谓失现在未来三乘义者，愿起念持不失故。是菩萨持听法集法说法戒，为得具足四无碍辩故。是菩萨持一切身口意业善根摄受奉行，欲令一切众生得度得解脱，为得一切智具足一切佛法故。如是善根，愿为一切众生受行，为令众生得解脱，得一切智具足一切佛法故，如是持戒不缺不破不荒。若无力势能修学者，是菩萨应如是思惟：‘今我当勤加精进，时时渐渐，远离杀害诸不善法；我复倍加精进，时时渐渐，善学持戒令增长满足，乃至生有终不懈怠，不生忧愁。’

“善臂，如是菩萨摩诃萨，发起菩提心，念菩提心，修菩提道，希望菩提，愿求菩提，是名无量无边持戒善根。何以故？如此持戒，一切善戒中最胜第一；受持是戒，欲令一切世间所有众生发起无漏戒，发起无学戒，生无漏戒，生无学戒。善臂，如是菩萨摩诃萨于此持戒，不以为难，以为喜乐，速疾具足尸波罗蜜。

“善臂，云何菩萨摩诃萨具足羼提波罗蜜？是菩萨，若自眷属、若他众生来夺菩萨命者；菩萨尔时于此事中，终不生于瞋报之心。或有他人，来夺菩萨财物乃至妻子，若说两舌、恶口、妄言、绮语，若有恐怖系缚囚执、鞭杖刑戮，以种种苦加于菩萨；菩萨尔时，亦复不生还报之心。若夺命根及一切物乃至妻子，若说两舌、恶口、妄言、绮语，恐怖系缚囚执、鞭杖刑戮，是菩萨思惟如是诸事：‘是我恶行不善业报自作自受，或过去世，或现在世，若先作已今受果报。我今云何于自果报而瞋于他？’复次，善臂，菩萨如是思惟：‘若有他人夺我命根及诸财物乃至妻子，若说两舌、恶口、妄言、绮语，若有恐怖系缚囚执、鞭杖刑戮，我于此中，不应瞋害加他，系缚冤家。何以故？我今现世受少苦恼，尚不爱喜不可适意，云何生瞋加害于他？于当来世，受诸罪报，无量无边百千万亿苦恼，甚多不喜不爱、不可适意诸果报也！’复次，善臂，菩萨如是思惟：‘有命根故断截命根，有财物故克夺财物，有妻子故夺其妻子，有耳根故闻两舌、恶口、妄言、绮语，有此身故有恐怖系缚囚执、鞭杖刑戮。今我自受命根、耳根、身受苦入，云何以瞋加害于他？’复次，善臂，菩萨摩诃萨如是思惟：‘眼根即是地大，即是自物，即是法界，即是自性；湿性水，热性火，动性风，即是己物，即是法界，即是自性。如是一切命，即是坏法、灭法、尽法；如是一切诸根，是苦法，是苦触法，是受苦法；一切身即是苦法，是苦触法，是受苦法；即是己物，即是法界，即是己性。我今此命，即是坏法、灭法、尽法、苦法；此六根即是苦触法，即是恶触触。我今云何自于此命坏法、灭法、尽法，而生瞋恚侵害于他，系缚冤家？何以故？即是己物，即是法界，即是自性。’复次，善臂，菩萨摩诃萨如是思惟：‘内眼、耳、鼻、舌、身、意，非我、非我所；外眼、耳、鼻、舌、身、意，亦非我、非我所。云何明智之人，于此六根非我、非我所中，庄严爱著，生于瞋恚加害他人？’复次，善臂，菩萨摩诃萨如是思惟：‘人中苦少，饿鬼苦多，畜生中苦转复增多，地狱苦恼无量无边不可计倍。人中少苦尚不欲受，何况于未来世中，受三恶道无量苦恼？是故我今不应生瞋加害于他。’复次，善臂，菩萨摩诃萨如是思惟：‘我今若能利益一人，尚不应瞋、加害于他、系缚冤家，何况我当以甚深法义，利益一切世间无量众生发大庄严，大庄严已，得受记别趣于大乘，而得具足无上佛法？是佛法中，不应不忍侵害于他憎嫉斗讼，此中应行忍辱利益于他，善和斗讼，不怀嫉妒。’善臂，若有善男子、善女人，乃至阿鼻地狱受诸苦痛，于冤家许，尚不应生瞋加害侵毁，何况人中受少苦恼，当生瞋害于他？是善男子、善女人，为他所瞋、骂詈诃责、诽谤轻毁、称扬恶名，如是诸恶悉应忍之，起慈悲心纯净无垢，欲得如来心故。是菩萨受诸鞭杖恐怖、系缚囚执，于此事中，悉应忍之起慈悲心，为于一念中间破一切无明闇障[穀-禾+卵]故。是菩萨受行忍辱慈悲心，欲令一切众生断爱恚故；若割耳时，亦行忍辱起慈悲心，欲令一切众生闻法信故；若割鼻时，亦行忍辱起慈悲心，为受端严无上持戒香故；若截足时，亦行忍辱起慈悲心，为得如来四神足故；若截手时，亦行忍辱起慈悲心，为欲摄取一切众生得寂静故；若分解支节时，亦行忍辱起慈悲心，为令具足六波罗蜜故；若挑眼时，亦行忍辱起慈悲心，为得慧眼故；若斩首时，亦行忍辱起慈悲心，为得如来一切智首故。是菩萨如是忍辱趣向思惟，愿令一切众生得度得解脱，为得一切智具足一切佛法故。‘如是忍辱，我今趣向思惟已，愿令一切众生得度得解脱，为得一切智具足佛法故；如是忍辱，不破不缺不荒。’若无力势不能学者，是时，菩萨应如是思惟：‘我今当勤加精进，时时渐渐，远离断灭不忍之法；今我勤加精进，时时渐渐勤学忍辱，令此忍辱增广具足，乃至生有，终不懈怠不生忧愁。’

“如是菩萨摩诃萨，发菩提心，念菩提心，修菩提心，希望菩提，愿求菩提。是菩萨发起正行，如是等无量无边阿僧祇善忍，欲令一切世间所有众生，发起无漏忍辱，发起无学忍辱，生无漏忍辱，生无学忍辱。善臂，如是菩萨摩诃萨行于忍辱，不以为难，以为喜乐，速疾具足羼提波罗蜜。

“善臂，云何菩萨摩诃萨具足毗梨耶波罗蜜？善臂，是菩萨应如是思惟：‘今此十方一一方面有无量世界，一一世界有无量无边众生集聚，无有边际。我今当发庄严，令此众生得大利益，亦令得乐。复次，观知无量众生利益快乐所缘之法故，发起善根法故，我于无量昼夜，若心放逸、或生余念、若睡眠时，常念念中增长福德，于一一念中，发起无量无边善根菩提资用。我今当知一一念中，发起增益无量善根故，成阿耨多罗三藐三菩提，则不为难。今我以此缘故，我见菩萨甚为易得。是故欲得无上道者，乃至尽形不应懈怠。’复次，善臂，菩萨摩诃萨如是思惟：‘若菩萨于无量无边世界众生中，能令一世界众生得离一切诸苦者。我尚于一一念中，发起增益无量善根，何况乃令无量无边世界众生，远离断除生老病死、恩爱别离、冤憎集会、三恶道苦！’复次，善臂，菩萨摩诃萨如是思惟：‘若菩萨摩诃萨于一念中，欲令无量无边世界所有众生，远离断除一切诸苦者。此菩萨亦于一念之中，得发起增益无量善根，况当欲令未来无量无边阿僧祇劫，无量无边世界众生，远离断除生老病死、恩爱别离、冤憎集会、三恶道苦！’复次，善臂，菩萨摩诃萨应如是思惟：‘若有人欲得声闻、缘觉法，是人尚得于一一念中，发起增益无量无边善根，何况有善男子、善女人，欲成就具足佛法无量无边威德力势者！善男子、善女人，四因四缘四境界，于昼夜中，若心放逸、或生余念、若睡眠时，于一一念中，修集四无量无边善根，发起增益菩提资用。我今当知一一念中，发起增益四无量善根，成阿耨多罗三藐三菩提，则不为难。以是缘故，我见菩提甚为易得。是故欲得菩提道者，乃至尽形不应懈怠。譬如四大海，若南、若北、若上、若下易得边际；如是四无量善根大海菩提资用，难得其边。我今何故，不于一一念中发起增益四无量善根大海菩提资用？是故欲成无上道者，乃至尽形不应懈怠。’复次，善臂，菩萨摩诃萨如是思惟：‘若有师子、狐、狼、鹫、鹊、乌鸟、蛟、虻、蝇、蚤，如是等类尚得无上道已，况我今者生于人中而应懈怠？是故欲成无上道者，乃至尽形不应懈怠。’复次，善臂，菩萨摩诃萨如是思惟：‘乃至百人、千人，犹尚得成无上道已，而我今者独不得成？况复十方如恒河沙等现在、未来诸佛世尊，已成、当成，是故我今乃至尽形不应懈怠。’是菩萨复应如是思惟：‘若有法是佛所说、若声闻说、若菩萨说，乃至狂愚人为佛故说，所谓檀波罗蜜、尸波罗蜜、羼提波罗蜜、毗梨耶波罗蜜、禅波罗蜜、般若波罗蜜。是菩萨为具足佛法欲成无上道，欲得一切智，于此法中，勤加精进如救头燃，学持通利，思惟分别为他解说，智慧精进一心思惟。是菩萨若一切众生有说法之处，乃至刀杖之难，要至其所听其所说。或有众生修乐报业，若现世乐、若后世乐，菩萨尔时即以善法妙义，如法佐助于此善法亦复勤加精进。是菩萨自以己身施于众生，令得自在。譬如四大，一切众生于中自在随所须用；菩萨摩诃萨以身施人，令他自在亦复如是。智慧精进乃至刀杖之难，常于佛法僧中，及诸师长、羸老病苦、贫穷无护，增益供养恭敬，使令勤加精进如救头燃。随众生心，布施、爱语、利益、同事，随所摄之：欲得声闻乘者，调伏安置于声闻乘；欲得缘觉乘者，调伏安置于缘觉乘；欲得菩萨乘者，调伏安置于菩萨乘，智慧精进如救头燃。是菩萨为善法故，六波罗蜜因缘故，不计寒热饥渴、蚊虻毒螫、风飘日曝、恶触诽谤骂詈、种种苦恼疲极睡眠，于此事中，乃至尽形终不忆念，智慧精进如救头燃，乃至刀杖之难亦不懈怠。是菩萨为无上道因缘故，能受种种苦，所谓阿修罗人三恶道苦不以为难，智慧精进如救头燃。是菩萨牢强精进意勇坚固，欲出于世成佛无上精进之力。是菩萨欲得毗梨耶波罗蜜，趣向毗梨耶波罗蜜，愿令众生得度得解脱故，为得一切智具足一切佛法故。‘我今趣向毗梨耶波罗蜜已，愿令众生得度得解脱故，为得知一切智具足一切佛法故，如是精进不破不缺不荒。’若无力势不能具足学者，是菩萨如是思惟：‘我今当勤加精进，时时渐渐，断除懈怠懒惰；复当勤加精进，时时渐渐善学精进，令此精进增广具足，乃至生有，终不懈怠不生忧愁。’

“如是菩萨，发起菩提心，念菩提心，修菩提心，希望菩提，是名无量无边阿僧祇善精进波罗蜜。何以故？如是精进，于余善法精进中最胜第一，欲令一切世间在在处处所有众生，发起无漏精进，发起无学精进，生无漏精进，生无学精进。善臂，如是菩萨摩诃萨行于精进，不以为难，以为喜乐，速疾具足毗梨耶波罗蜜。

## 大宝积经卷第九十四

### 善臂菩萨会二十六之二

“善臂，云何菩萨摩诃萨具足行禅波罗蜜？菩萨若眼见色不取其相，或时眼根为外缘所牵，应正行守护不令随缘，不留心于无明贪著世间，护持是戒，尔时具足得眼根戒；耳闻声，鼻嗅香，舌尝味，身觉触，意知法，亦如是。是菩萨若行住坐卧，若说法，若默然，终不远离寂定之心；善护手足无有散乱，常怀惭愧善护口业，安详直视，心常寂静不喜戏笑，善御身口意业令其寂静；若屏猥处及现露处，无有异心；于所须物衣服、饮食、卧具、医药心常知足，易养易满易可使令；善行寂静，远离愦闹，于利衰毁誉称讥苦乐，心无有异，不高不下；命及非命亦无异心，无瞋无爱；等视冤家犹如赤子，于忍不忍心常平等，圣声凡声、寂声乱声亦复如是；憎爱色中心不高下，离染瞋恚爱不爱者，声、香、味、触、法亦复如是。是菩萨观欲如骨璅，邪忆想故发起此心；观欲如肉团，多怨憎故；观欲如炬火，染著苦法远离乐故；观欲如树上果，多人爱著故；观欲如假借，不得自在故；观欲如梦，念念灭故；观欲如痈，于苦倒中生乐想故；观欲如钩，行诸恶法堕恶道故；观欲如灰河，增益欲染不知足故。是故菩萨如是观已，离欲恶不善法，有觉有观，离生喜乐，成初禅行；离觉观，内净信心在一处，无觉无观，定生喜乐，成二禅行；离喜行舍念，正智一心身行乐，诸圣人能行能舍，成三禅行；舍苦乐意，先灭忧喜，行舍念净，成四禅行。于一切众生思惟乐想，成就无量无边慈心；于众生中思惟苦想，成就无量无边悲心；于众生中思惟喜想，成就无量无边喜心；于众生中舍苦乐想，成就无量无边舍心。是菩萨不思惟色想，成就空处寂静行；不思惟空想，成就识处寂静行；不思惟识想，成就无所有处寂静行；不思惟无所有处想，成就非有想非无想处寂静行。是菩萨于入息出息，若随若住，长时知长，短时知短，成就入息出息寂静行。是菩萨思惟观身不净想，成就不净寂静行。是菩萨思惟无常想生老病过，成就无常想寂静行；思惟食中起无量过患想，成就食不净想寂净行；于诸世界城邑聚落种种严饰中，思惟分别必归坏败想，成就世间不可乐寂静行。是菩萨内有色想，外观色少，若好若丑取其相貌，成就初胜处行。是菩萨内有色想，外观色多，若好若丑取其相貌，成就二胜处行。是菩萨若死若烧风吹日曝，成为灰土，为水所漂，若碎灭磨灭，若断三有，是名内无色想观外色少，若好若丑取其相貌，成就第三胜处行。是菩萨内无色想外观色多，若好若丑取其相貌，成就第四胜处行。是菩萨内无色相，外观色青无量无边，爱乐取相，成就第五胜处行。是菩萨内无色想，外观色赤无量无边，爱乐取相，成就第六胜处行。是菩萨内无色相，外观色黄无量无边，爱乐取相，成就第七胜处行。是菩萨内无色相，外观色白无量无边，爱乐取相，成就第八胜处行。是菩萨入是无量无边地一切处，不念异相，成就初一切处行。是菩萨入无量无边水、火、风、青、黄、赤、白、虚空、识一切处，不念异相，成就十一切入处行。是菩萨入苦法时，心缘一切善根，所谓大慈大悲，摄持正法，不断三宝，庄严佛身，清净梵音，本昔誓愿教化众生，净佛世界，坐菩提树，转妙法轮，除断一切众生结使，其心所缘境界如是。是菩萨入禅定时，离四识住处，不依地大、水大、火大、风大、空大、识大，亦不依止今世后世，入如是定都无所依。是菩萨入禅其心爱乐，为欲入于无上解脱定故。是菩萨修行禅定，愿令一切众生得度得解脱故，为得一切智具足一切佛法故。若思惟若思惟已，愿令一切众生得度得解脱故，为得一切智具足一切佛法故。于此禅定若无力能学，是菩萨应如是思惟：‘我今应时时渐渐，勤加精进远离乱心；时时渐渐，勤加精进学一心，令此一心增广具足，乃至生有，终不懈怠不生愁忧。’

“是菩萨发起菩提心，念菩提心，修菩提心，希望菩提，愿求菩提，是名菩萨摩诃萨无量无边善根禅定，欲令一切世间在在处处所有众生，发起无漏禅定，发起无学禅定，生无漏禅定，生无学禅定。菩萨摩诃萨行是禅定，不以为难，以为喜乐，速疾具足禅波罗蜜。

“善臂，云何菩萨摩诃萨具足般若波罗蜜？善臂，若有聪明智慧之人，学已能持，闻已诵习，善学诸法甚深相义，亦能分别，如所闻法，闻已思义，有如是等者；菩萨尔时则应亲近，恭敬供养，尊重赞叹，乃至刀杖不应远离。是菩萨因学问故，因了义故，因思义故，供养恭敬师和尚故，乃至近死，终不避难诸苦恼事，所谓饥渴寒热、蚊虻毒螫、风吹日曝、诸恶触等、骂詈诽谤。是菩萨于正法中起宝聚想，于说法者起宝藏想，于听法者起难遭想，于问义者起慧命想，于多学者断除无明起智慧想，于分别诸法起百千生生慧眼想。是菩萨闻是诸法，受持修学广分别已，知阴界入、四圣谛、十二因缘、三世、三乘，得如是知。

“云何知界？知二界，有为界、无为界，是名二界。云何有为界？若法生、住、灭者，是名有为界。云何无为界？若法无生、住、灭，是名无为界。是名知有为、无为界。复次，知三界，善界、不善界、无记界。云何善界？若不贪共不贪，若不恚共不恚，若不痴共不痴，是名善界。云何不善界？若贪共贪，若瞋共瞋，若痴共痴，是名不善界。云何无记界？除善不善，若有余法，是名无记界。复次，知三界，所谓欲界、色界、无色界。云何欲界？地狱、畜生、饿鬼、阿修罗、人、四天王天、三十三天、夜摩天、兜率陀天、化乐天、他化自在天，若于此中欲染贪著，瞋恚、愚痴希望，欲得心所作业，是名知欲界。云何色界？梵天、梵辅天、梵众天、大梵天、光天、少光天、无量光天、光音天、净天、少净天、无量净天、遍净天、果实天、少果天、广果天、无量果天、无想天、无热天、无恼天、善见天、好善见天、阿迦腻吒天，若于此中，色染愚痴希望，欲得心所作业，是名色界。云何无色界？空处天、识处天、无所有处天、非有想非无想处天，若于此中，无色染污愚痴希望，欲得心所作业，是名无色界。是名三界。复次，知四界，欲界、色界、无色界、无为界，是名知四界。复次，知六界，所谓欲界、恚界、害界、出界、不恚界、不害界，是名知六界。复次，知六界，所谓地、水、火、风、空、识界，是名六界。观地大，无常变坏无坚无牢相，若无常即是苦，若是苦即无我；水、火、风、空、识大，无常变坏无坚牢相，若无常即苦，若苦即无我，是名知六界。

“是菩萨闻如是法已，受持修学广分别已，即知五阴，所谓色阴、受想行识阴。色如水沫，即是生灭不得久住；受如水泡，即是生灭不得久住；想如野马，即是生灭不得久住；行如芭蕉，即是生灭不得久住；识如幻化，即是生灭不得久住。是名知五阴。

“是菩萨闻如是法已，受持修学广分别已，即知内入，所谓眼入、耳鼻舌身意入，是名内六入。眼入即是苦法、老法、死法，空、无我、无我所，炽然三毒，生老病死、忧悲苦恼，亦能炽然诸苦恼法；耳、鼻、舌、身、意亦如是，炽然三毒乃至诸苦，是名知内六入。复次，知外六入，眼所见色，是名外六入；耳所闻声，鼻所嗅香，舌所尝味，身所觉触，意所知法，是名外六入。眼所见色是外入，不坚牢性，无所依止，亦无势力，一切无常，如实非不如实如幻如化；耳所闻声，鼻所嗅香，舌所尝味，身所觉触，意所知法亦如是，是名知外六入。

“是菩萨闻如是法已，受持修学广分别已，即知四圣谛，所谓苦圣谛、集圣谛、灭圣谛、道圣谛，是名四圣谛。云何苦圣谛？若五阴、六界、内六入、外六入，是名苦。此苦无常喻如怨贼，如痈如箭，如狱闭系，如器坏败，是不自在即是无我，得如是知已，是名知苦圣谛。云何集圣谛？所谓贪恚、痴慢、我慢专取于我，决定计我常住不坏，我即是色，我异于色；我即是想，我异于想，我是想非想，我异想非想；我即是阴，我异于阴，我中有阴，阴中有我；我即是界入，我异界入，我中有界入，界入中有我；我即是受，我异于受；我即是知，我异于知；我是无受，我异无受；我是色少，我异色少；我是色多，我异色多；我是常，我是无常，我是常无常，我是非常非无常；我是有边，我是无边，我是有边无边，我是非有边非无边；死后如去，死后不如去，死后亦如去亦不如去，死后非如去非不如去；命即是身，身即是命；此众生从何处来，去至何处；此诸众生，即是断灭非有相续；自作自受，他作他受。计有我者即有我所，有我所者即是有我，如是摄取我见、身见，若结若使，若我我所、我受贪恚痴本，若总身口意业，若福业若罪业，若欲界业、若色无色界业，是名集圣谛。云何灭圣谛？若贪恚痴尽，我我所尽，受取有尽，是名灭圣谛。云何道圣谛？若见苦集尽，思惟一切有为过患，见涅槃寂静，所作已办，住如是法时，正见、正思惟、正语、正业、正命、正精进、正念、正定，是名道圣谛。如是知四圣谛。是菩萨分别思惟四圣谛时，见有为法是苦、是无常、是空、是无我，见无为法能为覆护，是舍是依，虽作是观不证涅槃，如是知四圣谛。

“是菩萨闻如是法已，受持修学广分别已，即知十二因缘，所谓无明缘行、行缘识、识缘名色、名色缘六入、六入缘触、触缘受、受缘爱、爱缘取、取缘有、有缘生、生缘老死，是名十二因缘。若不知不见四圣谛、十二因缘，是名无明。若有身口意业，若福业、若罪业，若欲界系、色无色界系，是名行。若有心意识，是名识。若有受想思触思惟，是名名；若有四大，四大所造色，从歌罗罗乃至化生，若作色非作色，是名色；名色合故名名色。若眼、耳、鼻、舌、身、意，是名六入。若眼缘色生眼识，三法和合故生触，是名触。若有苦受、乐受、不苦不乐受，是名受。若有爱染，是名爱。若有爱见戒取，是名取。若有色、受、想、行、识，是名有。若此有发起，是名生。若此有衰变，是名老。若此有灭坏，是名死。菩萨如是分别思惟十二因缘，见闻觉知，地非是我，不生爱著，我非地不生爱著，亦非希望，水、火、风、空、识亦如是；见闻觉知，涅槃非我，不生爱著，我非涅槃不生爱著，亦非希望。是菩萨见诸法从因缘起，知三解脱门，广修学见诸法空、无相、无作。是菩萨见诸法从因缘起，知寂灭乐，精勤修学广分别已则无明灭，无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死灭。如是菩萨，虽观十二因缘起灭，而不证于灭。菩萨如是知十二因缘。

“是菩萨闻是法已，一心受持修学，广分别已即知三世，所谓过去、未来、现在。云何过去世？若法生已灭，是名过去世。云何未来世？若法未生未起，是名未来世。云何现在世？若法生已未灭，是名现在世。是菩萨念过去世诸不善根，轻毁可恶背舍离之；未来不善根，当受不善果报，不喜不爱不可适意；现在不善根，当令不起。是菩萨能摄护身口意业，及六情根，常起善业无有中间。于过去善根，是菩萨菩提心，专念菩提，希望菩提，欲得菩提，以深重爱乐愿一切众生得度得解脱，为得一切智具足一切佛法故；未来世、现在世亦如是，常不离是心，终不懈怠失念放逸。若过去世阴、界、入等，即是灭尽，不实不在，无我、无我所；若未来世阴、界、入等，是未生未起，无我、无我所；若现在阴、界、入，是念念不住。何以故？世法无有一念住者。若有一念，是一念中亦有生、住、灭，是生、住、灭亦复不住。如生、住、灭中有内外阴、界、入，是内外阴、界、入亦有生、住、灭。若如是不住者，即是非我、非我所。若过去世灭尽，不实不在，非我、非我所；若未来世未生未起，非我、非我所；若现在念念不住，是非我、非我所。若见三世非我、非我所，是名实智慧者。不见我、我所、是我我所，是即于诸有行，无我无我所行，离欲想、行断想、行灭想，虽作是行不证涅槃。是名知三世。

“是菩萨闻是法已受持修学，广分别已即知三乘，所谓天乘、梵乘、圣乘。云何天乘？初禅、二禅、三禅、四禅，是名天乘。云何梵乘？慈悲喜舍是名梵乘。云何圣乘？正见、正思惟、正语、正业、正命、正精进、正念、正定，是名圣乘。是菩萨时时修集天乘、梵乘、圣乘，教化众生令住三乘，是时自身不证解脱，是名知三乘。复次，知三乘，所谓声闻乘、缘觉乘、大乘。云何声闻乘？软根解脱，于一念中离三有窟宅，乐欲出世，欲得涅槃见寂灭处，勤加精进如救头燃。若其未解四圣谛者，欲以智箭射四谛的，欲证欲解以深欲精进，是名声闻乘。云何辟支佛乘？中根解脱，欲得寂静独在一处，而自利益入寂静定，方便分别十二因缘，欲得缘觉道，欲证缘觉，是名缘觉乘。云何大乘？上根解脱，欲令一切众生得度得解脱，为得一切智具足一切佛法六波罗蜜，欲利益一切世界，欲断一切众生苦恼；于一切世界五欲乐中，心尚轻贱，何况世间无量诸苦！欲令众生持无上戒，欲得闻见大乘经典，受持修学思惟分别，读诵令利，勤加精进。若有菩萨，修四摄法应往亲近，欲令众生摄真智慧，安住四摄，常欲得闻诸深法要受持分别，欲令一切入于禅定，自舍己乐利益众生，欲以自力随他所乐，令住三乘。虽作是化，常自安住无上道中，不坏不动，心如金刚，常愿欲得无上菩提，愿求菩提，是名大乘。是名知三乘。

“是菩萨闻是法已，受持修学广分别已，即知方便，于佛法僧五体投地，以此为业，于其所作愿无上道，如是归依发菩提心。若行、若住、若坐、若卧、若饮食洗浴，于此事中更无余心，但愿无上菩提，常作如是广博修学。是菩萨若始入定，若入定已，常愿一切众生得度得解脱故，为得一切智具足一切佛法故，欲于世界中尊，欲调伏一切众生，欲于一切众生中无能胜者，欲得最胜，欲教诫一切众生，欲令一切众生得寂灭，欲于一切法得成正觉具学。是菩萨若一切所作善根，愿一切众生无有恐怖，出三恶道，灭无量苦，断诸烦恼；令现在、未来欲得缘觉乘者，愿令具足；现在、未来欲得大乘者，愿令具足；愿请一切世间所有现在、未来诸佛世尊，住世一劫说法，令圣人众随佛在世而得和合。是菩萨如是思惟：‘若在在处处，所有众生所修善根，若欲生人中天上，若住声闻乘，若住辟支佛乘，若爱语、布施、利益、同事，愿令具足。’是菩萨以是法故于三时中，读诵通利思惟此法，所谓：‘我今归依一切世间在在处处，所有诸佛、佛法僧、菩萨，头面礼敬。诸佛威德无能胜者，其相甚妙！’菩萨常应作如是念：‘诸佛法僧，愿令世间在在处处无有空处，所在方面常有诸佛，令我劝请留住一劫，说微妙法，呵责诸恶。若已作，若今作，我今已得离一切恶，乃至一念中间，当愿以一切善根，令诸众生寿命无量，住于一切诸善法中，如诸菩萨速转法轮，令诸圣人得戒、定、慧、解脱、解脱知见，愿令佛法常住于世利益众生，生五道者悉得善根，乃至敬礼诸佛。’常住是愿，是诸菩萨所有善愿，令他众生及其己身，得妙威德、善妙威德；若未来、现在一切世间佛法僧宝，令住一劫无诸留难；及诸菩萨宝，速令具足六波罗蜜，疾成阿耨多罗三藐三菩提，亦无留难；欲令一切众生断除苦恼怖畏，行于喜乐，断一切不善根，成就一切善根，随如所愿成就三乘，速疾成就诸波罗蜜，寿命无量而得解脱成无上道，乃至敬礼诸佛。常作是愿，是菩萨欲令一切众生断诸苦恼，若一切世间在在处处，所有诸佛乃至法身，‘愿我以身奉施彼佛，欲令一切众生得度成无上道，在所生处信敬三宝，以天香华奉养恒河沙等诸佛世尊，亦供养法僧及诸菩萨，令所奉宝如须弥山；一切世间在在处处所有众生，若有所须，七宝、房舍、衣服、饮食、医药、卧具，悉当给与令无所乏；若有乐于忍辱、精进、持戒者，我当随其所乐而为解说使成就胜法，令三宝具足，修六波罗蜜，疾成佛道，离诸恶法，善行实义，身口意业不退菩提乐于菩提，在在处处见佛菩萨常学善根，安止众生于善法中。’是菩萨自知及他所有善根，趣向智慧，思惟智慧，愿欲令一切众生得度得解脱故，为得一切智具足一切佛法故。是菩萨趣向思惟已，愿令一切众生得度得解脱故，为得一切智具足一切佛法故。是菩萨如是智慧，若无力能学，应如是思惟：‘我今当勤加精进，时时渐渐断于无明；我今复当倍加精进，时时渐渐学此智慧，令此智慧增广具足，乃至生有，终不懈怠生于忧愁。’

“如是菩萨，发菩提心，念菩提心，修菩提心，希望菩提心，是菩萨无量无边善智慧。何以故？此慧于余善慧中，最胜第一，令一切世间众生，发起无量智慧，发起无学智慧，生无漏智慧，生无学智慧。善臂，如是菩萨行此智慧，不以为难，以为喜乐，速疾具足般若波罗蜜。”

佛说是经已，善臂菩萨欢喜赞言：“善哉！善哉！”信受奉行。

## 大宝积经卷第九十五 

### 善顺菩萨会第二十七

如是我闻：一时，佛在舍卫国祇树给孤独园，与诸大众五百声闻、十千菩萨，恭敬围绕。

时，舍卫城有一菩萨，名曰善顺，已于过去无量佛所，种诸善根，承事供养，于阿耨多罗三藐三菩提得不退转，住于大慈心不瞋恚，住于大悲弘济无倦，住于大喜善安法界，住于大舍苦乐平等，节量时食少欲知足，常为众生之所乐见，恒以五戒及八斋法，于某城中怜愍教化，然后复劝布施、持戒、忍辱、精进、禅定、智慧、慈悲喜舍、清净梵行。尔时，善顺菩萨为令众生见佛闻法，与诸人众前后围绕，将诣佛所。

时，天帝释以净天眼见此菩萨，住上精进行头陀行，具净尸罗弘济坚固，便自念言：“今此善顺，于诸梵行曾不懈息，将不为求帝释处耶？或贪王位及欲乐耶？”作是念已，即便化作四丈夫身，至菩萨前，种种恶言毁骂菩萨，复以刀杖及于瓦石打掷加害。尔时，菩萨住慈忍力，皆忍受之，曾无瞋恨。时，天帝释复更化作四大丈夫，来语菩萨：“咄哉！善顺，彼诸恶人以不善言骂辱于汝，及以瓦石刀杖之属横相打害，何不令我为汝仇报？我当为汝断彼命根。”

尔时，菩萨告彼人言：“善男子等，莫作是语！若杀害者成就恶业。假使有人于我此身，节节支解犹如枣叶，我终不生杀害之心。何以故？杀害之人堕于地狱、饿鬼、畜生，乃至虽得人身，所生父母犹不爱念，恒为众人之所憎恶。善男子，一切诸法凡有二种：一者、善法，二者、不善法。由不善法堕于恶趣，若依善法获于福利。”

尔时，善顺菩萨欲重宣此义，而说偈言：

&nbsp;&nbsp;&nbsp;&nbsp;“善恶犹种植，&nbsp;&nbsp;&nbsp;&nbsp;皆随业所生，

&nbsp;&nbsp;&nbsp;&nbsp;何有苦子因，&nbsp;&nbsp;&nbsp;&nbsp;成熟甘果者？

&nbsp;&nbsp;&nbsp;&nbsp;现见法如是，&nbsp;&nbsp;&nbsp;&nbsp;智者应思惟，

&nbsp;&nbsp;&nbsp;&nbsp;  苦报酬恶缘，&nbsp;&nbsp;&nbsp;&nbsp;为善常安乐。”

尔时，天帝所化之人，闻是言已，自念不能令彼菩萨为杀害业，忽然不现。

尔时，天帝复更化作金银宝聚，令诸丈夫至菩萨所，作如是言：“汝可方便取此珍宝，随意所用。”

尔时，菩萨告彼人言：“诸善男子，莫作是说！所以者何？夫盗业者，能令众生贫穷下劣，无依无怙。假使我贫，命不存济，终不行于不与取法。诸君当知，凡夫愚冥贪求覆蔽，何有智人行不与取？”

尔时，善顺菩萨而说偈言：

&nbsp;&nbsp;&nbsp;&nbsp;“积财虽千亿，&nbsp;&nbsp;&nbsp;&nbsp;贪著心不舍，

&nbsp;&nbsp;&nbsp;&nbsp;智者说此人，&nbsp;&nbsp;&nbsp;&nbsp;在世恒贫苦。

&nbsp;&nbsp;&nbsp;&nbsp;彼虽无一物，&nbsp;&nbsp;&nbsp;&nbsp;安住舍离心，

&nbsp;&nbsp;&nbsp;&nbsp;智者说斯人，&nbsp;&nbsp;&nbsp;&nbsp;世间最富贵。

&nbsp;&nbsp;&nbsp;&nbsp;智者离诸恶，&nbsp;&nbsp;&nbsp;&nbsp;一切皆端严，

&nbsp;&nbsp;&nbsp;&nbsp;愚夫由作罪，&nbsp;&nbsp;&nbsp;&nbsp;举身皆丑陋。

&nbsp;&nbsp;&nbsp;&nbsp;智者劝修善，&nbsp;&nbsp;&nbsp;&nbsp;愚夫恒为恶，

&nbsp;&nbsp;&nbsp;&nbsp;  宁受智毁骂，&nbsp;&nbsp;&nbsp;&nbsp;不用愚称赞！”

时，彼天帝所化之人，闻是言已，怅然而去。

尔时，天帝复自亲试持俱胝金，至菩萨所作如是言：“我先于此舍卫大城波斯匿王，与余丈夫有所诤论，须得一人为我曲证。汝能为我作证人者，当用此金而以相奉。”

尔时，菩萨告帝释言：“仁者当知，夫妄语者为不善业，既诳自身，亦诳天、龙、夜叉、乾闼婆、阿修罗、迦楼罗、紧那罗、摩睺罗伽。由于妄语，能为一切恶之根本，趣不善道，毁清净戒，能坏色身，口气常臭，所出言词为人恶贱。”

尔时，菩萨重说偈言：

&nbsp;&nbsp;&nbsp;&nbsp;“妄语之人，&nbsp;&nbsp;&nbsp;&nbsp;口气常臭，&nbsp;&nbsp;&nbsp;&nbsp;入苦恶道，&nbsp;&nbsp;&nbsp;&nbsp;无能救者。

&nbsp;&nbsp;&nbsp;&nbsp;夫妄语者，&nbsp;&nbsp;&nbsp;&nbsp;诳于自身，&nbsp;&nbsp;&nbsp;&nbsp;亦诳天龙，&nbsp;&nbsp;&nbsp;&nbsp;摩睺罗等。

&nbsp;&nbsp;&nbsp;&nbsp;当知妄语，&nbsp;&nbsp;&nbsp;&nbsp;为诸恶本，&nbsp;&nbsp;&nbsp;&nbsp;毁清净戒，&nbsp;&nbsp;&nbsp;&nbsp;死入三塗。

&nbsp;&nbsp;&nbsp;&nbsp;  汝设与我，&nbsp;&nbsp;&nbsp;&nbsp;满阎浮金，&nbsp;&nbsp;&nbsp;&nbsp;我终不能，&nbsp;&nbsp;&nbsp;&nbsp;作于妄语。”

时，天帝释闻说是已，忽然不现。

尔时，天帝复令舍支夫人、日光夫人及于五髻诸夫人等往菩萨所，重加试炼坏其禁戒。时，舍支等即与五百盛年女人，以香涂身华妆藻饰，于后夜分至菩萨前而作是言：“我等女人年色姝盛，愿亲枕席相与为欢。”

尔时，菩萨以无染眼观彼诸女，告之言曰：“地狱、畜生、阎罗王界，诸狂乱者，不正心者，耽昏臭秽、脓血不净，爱恶罗刹是汝亲友，非诸天人清净眷属。”

尔时，菩萨重说偈言：

&nbsp;&nbsp;&nbsp;&nbsp;“愚人昏迷念不净，&nbsp;&nbsp;&nbsp;&nbsp;耽染臭秽脓血身，

&nbsp;&nbsp;&nbsp;&nbsp;诸欲迅灭归无常，&nbsp;&nbsp;&nbsp;&nbsp;永沉地狱阎罗界。

&nbsp;&nbsp;&nbsp;&nbsp;假令变化如汝等，&nbsp;&nbsp;&nbsp;&nbsp;色身殊胜满世间，

&nbsp;&nbsp;&nbsp;&nbsp;  我无一念贪染心，&nbsp;&nbsp;&nbsp;&nbsp;常生如梦如怨想。”

时，舍支等虽尽变态，而彼菩萨曾无贪染。各还天宫，白帝释言：“我观善顺志愿坚固，当成正觉无有疑也。所以者何？彼于我等无少贪爱，俱生厌离。”

尔时，帝释虽闻此言，犹怀忧恼如箭中身，恒作是念：“彼人必当毁夺于我无有疑惑。我今应往重加试之，于诸愿中的何所愿？”作是思已，至菩萨前，舍去憍慢，头顶礼足，以偈问曰：

&nbsp;&nbsp;&nbsp;&nbsp;“仁今勤修净梵行，&nbsp;&nbsp;&nbsp;&nbsp;于诸欲愿何所求？

&nbsp;&nbsp;&nbsp;&nbsp; 为求日月释梵天，&nbsp;&nbsp;&nbsp;&nbsp;为求三有诸王位？”

尔时，善顺菩萨以偈答曰：

&nbsp;&nbsp;&nbsp;&nbsp;“我观日月释梵天，&nbsp;&nbsp;&nbsp;&nbsp;世间王位三有报，

&nbsp;&nbsp;&nbsp;&nbsp; 一切无常不坚固，&nbsp;&nbsp;&nbsp;&nbsp;何有智者为兹愿？”

尔时，天帝闻此颂已，复白菩萨：“若如所言，为求何愿？”

于是菩萨，以偈答曰：

&nbsp;&nbsp;&nbsp;&nbsp;“我本不贪世间乐，&nbsp;&nbsp;&nbsp;&nbsp;但求不生不灭身，

&nbsp;&nbsp;&nbsp;&nbsp; 勤修方便济群生，&nbsp;&nbsp;&nbsp;&nbsp;愿同登彼菩提路。”

尔时，天帝闻是颂已，心生安乐，必知菩萨不求释位，欢喜踊跃，以偈叹曰：

&nbsp;&nbsp;&nbsp;&nbsp;“汝言弘济为群生，&nbsp;&nbsp;&nbsp;&nbsp;此心广大无与等，

&nbsp;&nbsp;&nbsp;&nbsp; 愿破魔军证甘露，&nbsp;&nbsp;&nbsp;&nbsp;由斯恒转胜法轮。”

尔时，天帝说是偈已，恭敬旋绕礼菩萨足，忽然不现。

尔时，善顺菩萨于其晨朝，入舍卫城游化往来，得劫初时阎浮金铃，其铃价值过阎浮提。

尔时，菩萨持此金铃，于四衢中高声唱言：“此舍卫城谁最贫穷？当以此铃而施与之。”

时，有最胜耆旧长者，闻是语已奔走而来，白菩萨言：“我于此城最为贫穷，可持此铃而施于我。”

尔时，菩萨语长者言：“汝非贫者。所以者何？于此城中，有善男子贫中最贫，应以此铃而施与之。”

长者问言：“谁为此人？”

菩萨答言：“波斯匿王于此城中最为贫者。”

时，彼长者谓菩萨言：“莫作是说！何以故？波斯匿王富贵多财，库藏盈溢，珍奇贿货用无穷尽，云何乃言贫中最贫？”

尔时，菩萨于大众中，以偈答言：

&nbsp;&nbsp;&nbsp;&nbsp;“设有伏藏千亿余，&nbsp;&nbsp;&nbsp;&nbsp;以贪爱心无厌足，

&nbsp;&nbsp;&nbsp;&nbsp;犹如大海吞众流，&nbsp;&nbsp;&nbsp;&nbsp;如斯愚人最为贫。

&nbsp;&nbsp;&nbsp;&nbsp;由此复令贪增长，&nbsp;&nbsp;&nbsp;&nbsp;展转滋蔓相续生，

&nbsp;&nbsp;&nbsp;&nbsp;于现在世及未来，&nbsp;&nbsp;&nbsp;&nbsp;彼无智者常贫匮。”

尔时，善顺菩萨说此偈已，与诸大众，即便往诣波斯匿王。于时，彼王方与长者五百余人，算数校计库藏财宝。菩萨尔时前白王言：“我于此城往来游化，得劫初时阎浮金铃，其铃价值过阎浮提。我于彼时窃作是念：‘于此城中有最贫者？当持此铃而施与之。’复更思惟：‘城中最贫莫过王者。’今赍此铃愿以相奉。王既贫穷，为我受之。”

尔时，菩萨作是言已，重说偈言：

&nbsp;&nbsp;&nbsp;&nbsp;“若人多贪求，&nbsp;&nbsp;&nbsp;&nbsp;积财无厌足，

&nbsp;&nbsp;&nbsp;&nbsp;如是狂乱人，&nbsp;&nbsp;&nbsp;&nbsp;名为最贫者。

&nbsp;&nbsp;&nbsp;&nbsp;王恒多赋税，&nbsp;&nbsp;&nbsp;&nbsp;横罚无过人，

&nbsp;&nbsp;&nbsp;&nbsp;爱著于国城，&nbsp;&nbsp;&nbsp;&nbsp;不观来世业。

&nbsp;&nbsp;&nbsp;&nbsp;于世得自在，&nbsp;&nbsp;&nbsp;&nbsp;不能荫群生，

&nbsp;&nbsp;&nbsp;&nbsp;见诸贫苦人，&nbsp;&nbsp;&nbsp;&nbsp;曾无怜愍念。

&nbsp;&nbsp;&nbsp;&nbsp;耽染于女人，&nbsp;&nbsp;&nbsp;&nbsp;不惧于恶道，

&nbsp;&nbsp;&nbsp;&nbsp;邪乱未常觉，&nbsp;&nbsp;&nbsp;&nbsp;岂非贫穷者？

&nbsp;&nbsp;&nbsp;&nbsp;若人知净信，&nbsp;&nbsp;&nbsp;&nbsp;归依佛法僧，

&nbsp;&nbsp;&nbsp;&nbsp;于身及命财，&nbsp;&nbsp;&nbsp;&nbsp;常念不坚固；

&nbsp;&nbsp;&nbsp;&nbsp;知不坚固已，&nbsp;&nbsp;&nbsp;&nbsp;于彼不迷惑，

&nbsp;&nbsp;&nbsp;&nbsp;能于身命财，&nbsp;&nbsp;&nbsp;&nbsp;永得常坚固。

&nbsp;&nbsp;&nbsp;&nbsp;若能勤念住，&nbsp;&nbsp;&nbsp;&nbsp;乐于不放逸，

&nbsp;&nbsp;&nbsp;&nbsp;彼人名富贵，&nbsp;&nbsp;&nbsp;&nbsp;善财常安乐。

&nbsp;&nbsp;&nbsp;&nbsp;如火焚烧时，&nbsp;&nbsp;&nbsp;&nbsp;不厌于林树，

&nbsp;&nbsp;&nbsp;&nbsp;王今亦如是，&nbsp;&nbsp;&nbsp;&nbsp;贪爱无厌足。

&nbsp;&nbsp;&nbsp;&nbsp;水不厌于云，&nbsp;&nbsp;&nbsp;&nbsp;海不厌于水，

&nbsp;&nbsp;&nbsp;&nbsp;王今亦如是，&nbsp;&nbsp;&nbsp;&nbsp;何有厌足时？

&nbsp;&nbsp;&nbsp;&nbsp;日月常巡历，&nbsp;&nbsp;&nbsp;&nbsp;不厌于四方，

&nbsp;&nbsp;&nbsp;&nbsp;王今亦如是，&nbsp;&nbsp;&nbsp;&nbsp;终命无休息。

&nbsp;&nbsp;&nbsp;&nbsp;如火焚烧时，&nbsp;&nbsp;&nbsp;&nbsp;不厌于草木，

&nbsp;&nbsp;&nbsp;&nbsp;智人亦如是，&nbsp;&nbsp;&nbsp;&nbsp;未尝不行善。

&nbsp;&nbsp;&nbsp;&nbsp;如水不厌云，&nbsp;&nbsp;&nbsp;&nbsp;如海不厌水，

&nbsp;&nbsp;&nbsp;&nbsp;智人亦如是，&nbsp;&nbsp;&nbsp;&nbsp;不厌善增长。

&nbsp;&nbsp;&nbsp;&nbsp;王位虽自在，&nbsp;&nbsp;&nbsp;&nbsp;毕竟归无常，

&nbsp;&nbsp;&nbsp;&nbsp;一切皆不净，&nbsp;&nbsp;&nbsp;&nbsp;智者应舍离。”

尔时，波斯匿王闻斯语已，内怀惭愧，谓菩萨曰：“善哉！仁者，汝虽善劝，我犹未信。今汝斯言，为汝自说，为有证乎？”

菩萨答言：“汝不闻耶？如来应正等觉，具一切智，今者现与无量天、人、乾闼婆、阿修罗等，在于舍卫大城祇树给孤独园，当证大王是贫穷人。”

王言：“仁者，若如汝说，我愿相与往见如来，听闻教诲，归依供养。”

菩萨答言：“大王当知，如来境界，非诸凡愚之所能测，破烦恼慢，哀愍众生，已于圣智能知此世及于来世。若有善根胜意乐者，虽在极远，佛常加护。若知我心，欲令大王于我生信，必当来此为我作证。”

尔时，菩萨即于王前，偏袒一肩，右膝著地，合掌恭敬，即以偈颂，请如来曰：

&nbsp;&nbsp;&nbsp;&nbsp;“如来真实智，&nbsp;&nbsp;&nbsp;&nbsp;悲愍诸群生，

&nbsp;&nbsp;&nbsp;&nbsp;  愿知我深心，&nbsp;&nbsp;&nbsp;&nbsp;垂哀为作证。”

尔时，菩萨说偈请已，于彼大地忽然震裂，五百声闻、十千菩萨，梵释诸天及于龙鬼，无量众生围绕如来，从地踊出。善顺菩萨合掌恭敬，前白佛言：“世尊，我先于此舍卫城中游化往来，得劫初时阎浮金铃，其铃价值过阎浮提。我于尔时便作是念：‘若有众生于舍卫城最贫穷者，当以此铃而施与之。’复自思惟：‘波斯匿王于此城中最为贫者。何以故？恃于王位，于诸众生未尝怜愍，残剥欺夺，横加侵损，贪爱覆蔽不知厌足。’我以此王为最贫者，欲将金铃而施与之。王问我言：‘谓我贫穷，谁为证者？’我又答云：‘如来大师应正等觉，舍离烦恼，瞋垢无余，于诸众生悉皆平等，当为作证。’唯愿世尊，示教利喜。”

尔时，世尊为欲调伏波斯匿王，而告之曰：“大王当知，或有于法，善顺贫穷，王为富贵；或有于法，王为贫穷，善顺富贵。所以者何？身登王位于世自在，金、银、摩尼、砗磲、珊瑚，库藏盈满，当于此时善顺贫穷，王为富贵；勤修梵行，乐净尸罗，舍家多闻，离诸放逸，八斋五戒，弘济无疲，有一于此，王实贫穷，善顺富贵。王今应知，憍萨罗国一切众生财物库藏，比于善顺五戒、八斋坚固清净，百分、千分不及其一，至俱胝分亦不及一。”

尔时，波斯匿王亲闻如来真实教诲，舍所憍慢，合掌殷勤，瞻仰善顺，而说偈言：

&nbsp;&nbsp;&nbsp;&nbsp;“善哉摧伏我憍慢，&nbsp;&nbsp;&nbsp;&nbsp;当得如来最胜身，

&nbsp;&nbsp;&nbsp;&nbsp;以此王位舍于汝，&nbsp;&nbsp;&nbsp;&nbsp;愿恒为汝菩提众。

&nbsp;&nbsp;&nbsp;&nbsp;我实贫穷汝为富，&nbsp;&nbsp;&nbsp;&nbsp;今知此说非妄言，

&nbsp;&nbsp;&nbsp;&nbsp; 王位徒为众苦因，&nbsp;&nbsp;&nbsp;&nbsp;背于白法生恶趣。”

尔时，波斯匿王说是偈已，白佛言：“世尊，我于今者发于无上大菩提心，愿于众生安乐解脱生死系缚。我今愿以财物库藏金银之属，分为三分：一分奉施如来世尊及比丘众，一分施与舍卫城中贫穷苦恼无依怙者，一分财物留资国用。凡我所有园池华果，悉愿奉施最胜如来并比丘众。唯愿世尊，垂哀纳受。”

尔时，憍萨罗国五百长者，睹斯事已，皆发无上大菩提心。

尔时，善顺菩萨白佛言：“世尊，唯愿如来，为诸大众说于法要，令诸众生遇如来者，为不空过。”

尔时，世尊告众人言：“善男子等，有三无量功德资粮，于诸如来虽有称说，犹不能尽，况于声闻诸三乘等！何者为三？一者、护持正法，二者、发菩提心，三者、劝诸众生起无上愿。复有三十二法，若善男子、若善女人能勤修者，则为见于如来不空过也：一者、于诸如来生不坏信，二者、护持正法令得久住，三者、于尊重僧而不轻慢，四者、于应供人恭敬亲近，五者、于爱于憎心常平等，六者、恒于正法乐闻恭敬，七者、安住寂静离于喧闹，八者、于如来乘演说无倦，九者、若说法时不为名利，十者、志求真实如理勤修，十一、舍施，十二、持戒，十三、忍辱，十四、精进，十五、禅定，十六、正慧，十七、于诸众生随乐护念，十八、成熟众生不忘失法，十九、恒于己身善自调伏，二十、以善法要调伏于他，二十一、不染烦恼，二十二、常乐出家，二十三、住阿兰若，二十四、圣种喜足，二十五、勤行头陀，二十六、舍不善法，二十七、弘誓坚固，二十八、兰若无懈，二十九、植众善本，三十、常不放逸，三十一、远二乘见，三十二、赞叹大乘。”

于是五百比丘，闻斯法已，远尘离垢，得法眼净，及万二千众生，同发阿耨多罗三藐三菩提心。

尔时，世尊以法教化，令诸众生获善利已，与诸比丘并余来众，忽然不现。

尔时，波斯匿王既睹斯事，踊跃欢喜，便以二衣价值百千两金，而以施于善顺菩萨，作是言曰：“善哉！仁者，愿垂哀纳。”

善顺菩萨告于王言：“大王当知，我于此衣不应受之。所以者何？然我自有百衲之衣，恒挂树枝以为箱箧，一切众生无欺夺想。我既自身无悭吝心，亦令他人不生爱著，其有施者名清净施。”

时，波斯匿王复作是言：“汝若不受愿，当为我以足踏之，令我长夜安乐利益。”

菩萨尔时为于王故，即以双足踏此二衣。时波斯匿王，谓菩萨言：“今此之衣，便于汝身为我受讫，我何所用？”

善顺菩萨告于王言：“汝持此衣，施于城中贫穷苦恼无依怙者。”

尔时，波斯匿王如菩萨教，持此二衣，会诸贫人而施与之。时诸贫人触斯衣者，狂者得心，聋者得闻，盲者得见，根不具者悉得具足，由于菩萨威神力故。彼时众人俱发声言：“我今以何报菩萨恩？”

尔时，空中有声告曰：“诸人当知，善顺菩萨不可以于华香饮食为报恩者，唯当速发菩提心耳！”

是时，五百贫人闻于空中有如是声，咸说偈言：

&nbsp;&nbsp;&nbsp;&nbsp;“我等今者，&nbsp;&nbsp;&nbsp;&nbsp;发菩提心，&nbsp;&nbsp;&nbsp;&nbsp;当成正觉，&nbsp;&nbsp;&nbsp;&nbsp;说诸胜法。

&nbsp;&nbsp;&nbsp;&nbsp; 于诸众生，&nbsp;&nbsp;&nbsp;&nbsp;施以安乐，&nbsp;&nbsp;&nbsp;&nbsp;我乐菩提，&nbsp;&nbsp;&nbsp;&nbsp;得佛法故。”

尔时，波斯匿王白菩萨言：“善哉！仁者，汝若诣彼将见如来，愿时报我，我当随从。”

善顺菩萨言：“大王当知，诸佛难值，正法难闻，岂独大王而自往耶？当为众生作于善友，王应于此舍卫城中敕诸人民悉令随从，违王教者王法治之。所以者何？凡诸菩萨，犹有眷属围绕庄严，况于王乎！”

时，波斯匿王白菩萨言：“谁者是于菩萨眷属？”

菩萨答言：“劝菩提心是菩萨眷属，令觉悟故；劝见如来是菩萨眷属，不虚妄故；劝闻正法是菩萨眷属，获多闻故；劝见圣众是菩萨眷属，得善友故；四摄是菩萨眷属，摄众生故；六波罗蜜是菩萨眷属，增长菩提故；三十七品是菩萨眷属，趣向道场故。菩萨有斯眷属，庄严侍卫，能摧魔军，至师子吼，登最胜处。”

尔时，波斯匿王及诸大众，欢喜踊跃；九千众生离烦恼垢，得清净眼。

佛说是经已，善顺菩萨，波斯匿王，及诸天、人、乾闼婆、阿修罗等，闻佛所说，欢喜奉行。