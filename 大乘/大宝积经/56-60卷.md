## 卷第五十六

### 佛说入胎藏会第十四之一

如是我闻：一时，薄伽梵在劫比罗城多根树园，与大苾芻众无量人俱。尔时，世尊有弟，名曰难陀，身如金色，具三十相，短佛四指。妻名孙陀罗，仪容端正，世间罕有，光华超绝，人所乐见。难陀于彼缠绵恋著，无暂舍离，染爱情重，毕命为期。世尊观知受化时至，即于晨朝著衣持钵，将具寿阿难陀为侍者，入城乞食，次至难陀门首而立；以大悲力放金色光，其光普照，难陀宅中皆如金色。

于时，难陀便作是念：“光明忽照，定是如来。”令使出看，乃见佛至，即便速返，白难陀曰：“世尊在门。”闻此语已，即欲速出迎礼世尊。时，孙陀罗便作是念：“我若放去，世尊必定与其出家。”遂捉衣牵不令出去。难陀曰：“今可暂放，礼世尊已，我即却回。”孙陀罗曰：“共作要期，方随意去。”以粧湿额，而告之曰：“此点未干，即宜却至。若迟违者，罚金钱五百。”难陀曰：“可尔。”即至门首，顶礼佛足，取如来钵却入宅中，盛满美食持至门首。世尊遂去，即与阿难陀。世尊现相不令取钵，如来大师威严尊重不敢唤住。复更授与阿难陀，阿难陀问曰：“汝向谁边取得此钵？”答曰：“于佛边取。”阿难陀曰：“宜授与佛。”答曰：“我今不敢轻触，大师默然随去。”

世尊至寺，洗手足已，就座而坐。难陀持钵以奉，世尊食已，告曰：“难陀，汝食我残不？”答言：“我食。”佛即授与，难陀食已。世尊告曰：“汝能出家不？”答言：“出家。”然佛世尊昔行菩萨道时，于父母、师长及余尊者所有教令曾无违逆，故得今时言无违者。即告阿难陀曰：“汝与难陀剃除须发。”答曰：“如世尊教。”即觅剃发人，为其落发。难陀见已，告彼人曰：“汝今知不？我当不久作转轮王。汝若辄尔剃我发者，当截汝腕。”彼便大怖，裹收刀具，即欲辞出。时，阿难陀便往白佛，佛便自去，诣难陀处问言：“难陀，汝不出家。”答言：“出家。”是时，世尊自持瓶水，灌其顶上，净人即剃，便作是念：“我今敬奉世尊，旦为出家，暮当归舍。”既至日晚，寻路有行。

尔时，世尊于其行路化作大坑。见已，便念孙陀罗：“斯成远矣！无缘得去，我今相忆或容致死。”如其命在至晓方行，忆孙陀罗愁苦通夜。尔时，世尊知彼意已，告阿难陀曰：“汝今宜去告彼难陀，令作知事人。”即便往报：“世尊令尔作知事人。”问曰：“云何名为知事人？欲作何事？”答曰：“可于寺中检校众事。”问曰：“如何应作？”答言：“具寿，凡知事者，若诸苾芻出乞食时，应可洒扫寺中田地，取新牛粪次第净涂，作意防守勿令失落。有平章事，当为白僧。若有香华，应行与众。夜闭门户，至晓当开。大小行处常须洗拭。若于寺中有损坏处，即应修补。”闻是教已，答言：“大德，如佛所言，我皆当作。”

时诸苾芻，于小食时执持衣钵，入劫比罗城为行乞食。于时难陀见寺无人，便作是念：“我扫地了，即可还家。”遂便扫地。世尊观知，以神通力，令扫净处粪秽还满。复作是念：“我除粪秽，方可言归。”放帚收持粪秽无尽，复作是念：“闭户而去。”世尊即令闭一房，竟更闭余户，彼户便开。遂生忧恼，复作是念：“纵贼损寺，此亦何伤？我当为王，更作百千好寺倍过于是。我宜归舍！若行大路，恐见世尊。”作是思量，即趣小径。佛知其念，从小道来。既遥见佛，不欲相遇，路傍有树枝荫低垂，即于其下隐身而住。佛令其树举枝高上，其身露现。佛问难陀：“汝何处来？可随我去。”情生羞耻，从佛而行。佛作是念：“此于其妇深生恋著，宜令舍离。”为引接故，出劫比罗城，诣室罗伐。既至彼已，住毗舍佉鹿子母园。

佛念难陀愚痴染惑，尚忆其妻爱情不舍，应作方便令心止息，即告之曰：“汝先曾见香醉山不？”答言：“未见。”“若如是者，捉我衣角。”即就捉衣。于时世尊犹如鹅王，上升虚空至香醉山，将引难陀左右顾盼。于果树下见雌猕猴，又无一目，即便举面直视世尊。佛告难陀曰：“汝见此瞎猕猴不？”白佛言见。佛言：“于汝意云何？此瞎猕猴比孙陀罗，谁为殊胜？”答言：“彼孙陀罗是释迦种，犹如天女，仪容第一，举世无双。猕猴比之，千万亿分不及其一。”佛言：“汝见天宫不？”答言：“未见。”“可更捉衣角。”即便执衣，还若鹅王上虚空界，至三十三天，告难陀曰：“汝可观望天宫胜处。”难陀即往欢喜园、婇身园、粗身园、交合园、圆生树、善法堂，如是等处诸天苑园，华果浴池游戏之处，殊胜欢娱悉皆遍察。次入善见城中，复见种种鼓乐丝竹微妙音声，廊宇疏通，床帷映设，处处皆有天妙婇女共相娱乐。难陀遍观，见一处所，唯有天女而无天子，便问天女曰：“何因余处男女杂居，受诸快乐；汝等何故，唯有女人，不见男子？”天女答曰：“世尊有弟，名曰难陀，投佛出家，专修梵行，命终之后当生此间，我等于此相待。”难陀闻已，踊跃欢欣，速还佛所。世尊问言：“汝见诸天胜妙事不？”答言：“已见。”佛言：“汝见何事？”彼如所见，具白世尊。佛告难陀：“见天女不？”答言：“已见。”“此诸天女比孙陀罗，谁为殊妙？”白言：“世尊，以孙陀罗比此天女，还如香醉山内以瞎猕猴比孙陀罗，百千万倍不及其一。”佛告难陀：“修净行者有斯胜利，汝今宜可坚修梵行，当得生天受斯快乐。”闻已欢喜，默然而住。

尔时，世尊便与难陀，即于天没，至逝多林。是时，难陀思慕天宫而修梵行。佛知其意，告阿难陀曰：“汝今可去告诸苾芻，不得一人与难陀同座而坐，不得同处经行，不得一竿置衣，不得一处安钵及著水瓶，不得同处读诵经典。”阿难陀传佛言教告诸苾芻，苾芻奉行皆如圣旨。是时，难陀既见诸人不共同聚，极生羞愧。后于一时，阿难陀与诸苾芻，在供侍堂中，缝补衣服。难陀见已，便作是念：“此诸苾芻，咸弃于我，不同一处。此阿难陀既是我弟，岂可相嫌？”即去同坐，时阿难陀速即起避。彼言：“阿难陀，诸余苾芻事容见弃。汝是我弟，何乃亦嫌？”阿难陀曰：“诚有斯理。然仁行别道，我遵异路，是故相避。”答曰：“何谓我道？云何尔路？”答曰：“仁乐生天而修梵行，我求圆寂而除欲染。”闻是语已，倍加忧戚。

尔时，世尊知其心念，告难陀曰：“汝颇曾见捺洛迦不？”答言：“未见。”佛言：“汝可捉我衣角。”即便就执，佛便将去往地狱中。尔时，世尊在一边立，告难陀曰：“汝今可去观诸地狱。”难陀即去，先见灰河，次至剑树、粪屎、火河。入彼观察，遂见众生受种种苦，或见以钳拔舌、捩齿、抉目，或时以锯[皮+刂]解其身，或复以斧斫截手足，或以牟[矛+(替-曰+貝)]镵身，或以捧打槊刺，或以铁锤粉碎，或以镕铜灌口，或上刀山、剑树、碓捣、石磨、铜柱、铁床受诸极苦，或见铁镬、猛火沸腾、热焰洪流煮有情类。见如是等受苦之事，复于一铁镬空煮炎热，中无有情，睹此忧惶，问狱卒曰：“何因缘故，自余铁镬皆煮有情，唯此镬中空燃沸涌？”彼便报曰：“佛弟难陀，唯愿生天专修梵行，得生天上暂受快乐。彼命终后入此镬中，是故我今燃镬相待。”难陀闻已，生大恐怖，身毛皆竖，白汗流出，作如是念：“此若知我是难陀者，生叉镬中。”即便急走，诣世尊处。佛言：“汝见地狱不？”难陀悲泣雨泪，哽咽而言，出微细声白言：“已见。”佛言：“汝见何物？”即如所见，具白世尊。佛告难陀：“或愿人间，或求天上，勤修梵行有如是过。是故汝今，当求涅槃以修梵行，勿乐生天而致勤苦。”难陀闻已，情怀愧耻，默无所对。尔时，世尊知其意已，从地狱出，至逝多林。即告难陀及诸苾芻曰：“内有三垢，谓是淫欲、瞋恚、愚痴，是可弃舍，是应远离，法当修学。”

尔时，世尊住逝多林未经多日，为欲随缘化众生故，与诸徒众往占波国，住揭伽池边。时，彼难陀与五百苾芻，亦随佛至，往世尊所，皆礼佛足，在一面坐。

时佛世尊见众坐定，告难陀曰：“我有法要，初中后善，文义巧妙，纯一圆满清白梵行，所谓入母胎经。汝当谛听，至极作意，善思念之，我今为说。”

难陀言：“唯然！世尊，愿乐欲闻。”

佛告难陀：“虽有母胎，有入不入。云何受生入母胎中？若父母染心共为淫爱，其母腹净，月期时至，中蕴现前，当知尔时名入母胎。此中蕴形，有其二种：一者、形色端正，二者、容貌丑陋。地狱中有，容貌丑陋，如烧杌木；傍生中有，其色如烟；饿鬼中有，其色如水；人天中有，形如金色；色界中有，形色鲜白；无色界天，元无中有，以无色故。中蕴有情，或有二手、二足，或四足、多足，或复无足，随其先业应托生处，所感中有即如彼形。若天中有，头便向上；人、傍生、鬼，横行而去；地狱中有，头直向下。凡诸中有，皆具神通，乘空而去。犹如天眼远观生处，言月期至者，谓纳胎时。

“难陀，有诸女人，或经三日，或经五日、半月、一月，或有待缘经久期水方至。若有女人，身无威势，多受辛苦，形容丑陋，无好饮食，月期虽来速当止息，犹如干地洒水之时即便易燥。若有女人，身有威势，常受安乐，仪容端正，得好饮食，所有月期不速止息，犹如润地水洒之时即便难燥。云何不入？父精出时，母精不出；母精出时，父精不出；若俱不出，皆不受胎。若母不净、父净，若父不净、母净，若俱不净，亦不受胎。若母阴处为风病所持，或有黄病痰癊，或有血气胎结，或为肉增，或为服药，或麦腹病、蚁腰病，或产门如驼口，或中如多根树，或如犁头，或如车辕，或如藤条，或如树叶，或如麦芒，或腹下深，或有上深，或非胎器，或恒血出，或复水流，或如鸦口常开不合，或上下四边阔狭不等，或高下凹凸，或内有虫食烂坏不净。若母有此过者，并不受胎。或父母尊贵，中有卑贱；或中有尊贵，父母卑贱。如此等类，亦不成胎。若父母及中有俱是尊贵，若业不和合，亦不成胎。若其中有，于前境处，无男女二爱，亦不受生。

“难陀，云何中有得入母胎？若母腹净，中有现前，见为欲事，无如上说众多过患，父母及子有相感业，方入母胎。又彼中有欲入胎时，心即颠倒，若是男者，于母生爱，于父生憎；若是女者，于父生爱，于母生憎。于过去生所造诸业，而起妄想作邪解心，生寒冷想，大风、大雨及云雾想，或闻大众闹声；作此想已，堕业优劣，复起十种虚妄之相。云何为十？我今入宅，我欲登楼，我升台殿，我升床座，我入草庵，我入叶舍，我入草丛，我入林内，我入墙孔，我入篱间。难陀，其时中有作此念已，即入母胎，应知受生，名羯罗蓝。父精母血非是余物，由父母精血和合因缘，为识所缘依止而住。譬如依酪、瓶、钻、人功，动转不已，得有酥出，异此不生；当知父母不净精血羯罗蓝身亦复如是。

“复次，难陀，有四譬喻，汝当善听。如依青草，虫乃得生，草非是虫，虫非离草；然依于草因缘和合，虫乃得生，身作青色。难陀当知，父精母血羯罗蓝身亦复如是，因缘和合大种根生。如依牛粪生虫，粪非是虫，虫非离粪；然依于粪因缘和合，虫乃得生，身作黄色。难陀当知，父精母血羯罗蓝身亦复如是，因缘和合大种根生。如依枣生虫，枣非是虫，虫非离枣；然依于枣因缘和合，虫乃得生，身作赤色。难陀当知，父精母血羯罗蓝身亦复如是，因缘和合大种根生。如依酪生虫，身作白色，广说乃至因缘和合大种根生。

“复次，难陀，依父母不净羯罗蓝故，地界现前，坚鞕为性；水界现前，湿润为性；火界现前，温暖为性；风界现前，轻动为性。难陀，若父母不净羯罗蓝身，但有地界，无水界者，便即干燥悉皆分散；譬如手握干麨灰等。若但水界，无地界者，即便离散；如油渧水。由水界故地界不散，由地界故水界不流。难陀，羯罗蓝身，有地、水界，无火界者，而便烂坏；譬如夏月阴处肉团。难陀，羯罗蓝身，但有地、水、火界，无风界者，即便不能增长广大。此等皆由先业为因，更互为缘，共相招感，识乃得生，地界能持，水界能摄，火界能熟，风界能长。难陀，又如有人若彼弟子熟调沙糖，即以气吹令其增广，于内虚空犹如藕根；内身大种，地、水、火、风业力增长亦复如是。难陀，非父母不净有羯罗蓝体，亦非母腹，亦非是业，非因非缘；但由此等众缘和会，方始有胎。如新种子，不被风日之所损坏，坚实无穴，藏举合宜，下于良田，并有润泽，因缘和合方有芽茎，枝叶华果次第增长。难陀，此之种子，非离缘合，芽等得生。如是应知，非唯父母，非但有业及以余缘，而胎得生；要由父母精血因缘和合，方有胎耳！难陀，如明眼人为求火故，将日光珠置于日中，以干牛粪而置其上，方有火生。如是应知，依父母精血因缘合故，方有胎生。父母不净成羯罗蓝，号之为色；受、想、行、识即是其名，说为名色。此之蕴聚可恶名色托生诸有，乃至少分刹那，我不赞叹。何以故？生诸有中，是为大苦！譬如粪秽，少亦是臭；如是应知生诸有中，少亦名苦。此五取蕴，色、受、想、行、识，皆有生、住、增长及以衰坏。生即是苦，住即是病，增长衰坏即是老死。是故，难陀，谁于有海而生爱味，卧母胎中受斯剧苦？

“复次，难陀，如是应知凡入胎者，大数言之有三十八七日。初七日时胎居母腹，如[木+屑]如痈卧在粪秽，如处锅中，身根及识同居一处，壮热煎熬，极受辛苦，名羯罗蓝。状如粥汁，或如酪浆，于七日中内热煎煮，地界坚性，水界湿性，火界暖性，风界动性，方始现前。

“难陀，第二七日胎居母腹，卧在粪秽如处锅中，身根及识同居一处，壮热煎熬，极受辛苦。于母腹中，有风自起，名为遍触，从先业生。触彼胎时名頞部陀，状如稠酪，或如凝酥，于七日中内热煎煮，四界现前。

“难陀，第三七日广说如前，于母腹中，有风名刀鞘口，从先业生。触彼胎时名曰闭尸，状如铁箸，或如蚯蚓，于七日中四界现前。

“难陀，第四七日广说如前，于母腹中，有风名为内门，从先业生。吹击胎箭名为健南，状如鞋楥，或如温石，于七日中四界现前。

“难陀，第五七日广说如前，于母腹中，有风名曰摄持。此风触胎，有五相现，所谓两臂、两[月+坒]及头。譬如春时，天降甘雨，树林郁茂，增长枝条；此亦如是，五相显现。

“难陀，第六七日，于母腹中，有风名曰广大。此风触胎，有四相现，谓两肘、两膝。如春降雨，荑草生枝；此亦如是，四相显现。

“难陀，第七七日，于母腹中，有风名为旋转。此风触胎，有四相现，谓两手、两脚，犹如聚沫，或如水苔，有此四相。

“难陀。第八七日，于母腹中，有风名曰翻转。此风触胎，有二十相现，谓手足十指，从此初出；犹如新雨，树根始生。

“难陀，第九七日，于母腹中，有风名曰分散。此风触胎，有九种相现，谓二眼、二耳、二鼻并口，及下二穴。

“难陀，第十七日，于母腹中，有风名曰坚鞕，令胎坚实。即此七日，于母胎中，有风名曰普门，此风吹胀胎藏，犹如浮囊以气吹满。

“难陀，第十一七日，于母胎中，有风名曰疏通，此风触胎，令胎通彻，有九孔现。若母行立坐卧作事业时，彼风旋转虚通，渐令孔大。若风向上，上孔便开；若向下时，即通下穴。譬如锻师及彼弟子，以槖扇时，上下通气。风作事已，即便隐灭。

“难陀，第十二七日，于母腹中，有风名曰曲口，此风吹胎，于左右边作大小肠，犹如藕丝，如是依身交络而住。即此七日，复有风名曰穿发，于彼胎内作一百三十节无有增减。复由风力作百一禁处。

“难陀，第十三七日，于母腹中，以前风力知有饥渴，母饮食时所有滋味，从脐而入藉以资身。

“难陀，第十四七日，于母腹中，有风名曰线口。其风令胎生一千筋，身前有二百五十，身后有二百五十，右边二百五十，左边二百五十。

“难陀，第十五七日，于母腹中，有风名曰莲华，能与胎子作二十种脉，吸诸滋味，身前有五，身后有五，右边有五，左边有五。其脉有种种名及种种色，或名伴，或名力，或名势；色有青、黄、赤、白、豆酥、油酪等色，更有多色共相和杂。难陀，其二十脉，别各有四十脉，以为眷属。合有八百吸气之脉，于身前后左右各有二百。难陀，此八百脉，各有一百道脉眷属相连，合有八万，前有二万，后有二万，右有二万，左有二万。难陀，此八万脉，复有众多孔穴，或一孔、二孔乃至七孔，一一各与毛孔相连，犹如藕根有多孔隙。

“难陀，第十六七日，于母腹中，有风名曰甘露行。此风能为方便，安置胎子二眼处所，如是两耳、两鼻、口咽、胸臆，令食入得停贮之处，能令通过出入气息。譬如陶师及彼弟子，取好泥团安在轮上，随其器物形势安布令无差舛；此由业风能作如是，于眼等处随势安布，乃至能令通过出入气息亦无爽失。

“难陀，第十七七日，于母腹中，有风名曰毛拂口。此风能于胎子眼、耳、鼻、口、咽喉、胸臆、食入之处，令其滑泽，通出入气息，安置处所。譬如巧匠若彼男女，取尘翳镜以油及灰，或以细土揩拭令净；此由业风能作如是，安布处所无有障碍。

“难陀，第十八七日，于母腹中，有风名曰无垢，能令胎子六处清净。如日月轮，大云覆蔽，猛风忽起吹云四散，光轮清净。难陀，此业风力，令其胎子六根清净亦复如是。

“难陀，第十九七日，于母腹内，令其胎子成就四根，眼、耳、鼻、舌。入母腹时，先得三根，谓身、命、意。

“难陀，第二十七日，于母腹中，有风名曰坚固。此风依胎，左脚生指节二十骨，右脚亦生二十骨，足跟四骨，髆有二骨，膝有二骨，[月+坒]有二骨，腰髁有三骨，脊有十八骨，胁有二十四骨，复依左手生指节二十骨，复依右手亦生二十，腕有二骨，臂有四骨，胸有七骨，肩有七骨，项有四骨，颔有二骨，齿有三十二骨，髑髅四骨。难陀，譬如塑师或彼弟子，先用鞕木作其相状，次以绳缠，后安诸泥，以成形像；此业风力安布诸骨亦复如是。此中大骨数有二百，除余小骨。

“难陀，第二十一七日，于母腹中，有风名曰生起，能令胎子身上生肉。譬如泥师，先好调泥泥于墙壁；此风生肉亦复如是。

“难陀，第二十二七日，于母腹中，有风名曰浮流，此风能令胎子生血。

“难陀，第二十三七日，于母腹内，有风名曰净持，此风能令胎子生皮。

“难陀，第二十四七日，于母腹中，有风名曰滋漫，此风能令胎子皮肤光悦。

“难陀，第二十五七日，于母腹中，有风名曰持城，此风能令胎子血肉滋润。

“难陀，第二十六七日，于母腹中，有风名曰生成，能令胎子身生发毛爪甲，此皆一一共脉相连。

“难陀，第二十七七日，于母腹中，有风名曰曲药，此风能令胎子发毛爪甲悉皆成就。

“难陀，由其胎子先造恶业，悭涩吝惜，于诸财物坚固执著不肯惠施，不受父母师长言教，以身语意造不善业日夜增长，当受斯报。若生人间，所得果报皆不称意。若诸世人以长为好，彼即短；若以短为好，彼即长；以粗为好，彼即细；若以细为好，彼即粗；若支节相近为好，彼即相离；若相离为好，彼即相近；若多为好，彼即少；若少为好，彼即多；爱肥便瘦，爱瘦便肥，爱怯便勇，爱勇便怯，爱白便黑，爱黑便白。难陀，又由恶业感得恶报，聋盲喑哑，愚钝丑陋，所出音响人不乐闻，手足挛躄形如饿鬼，亲属皆憎不欲相见，况复余人！所有三业向人说时，他不信受，不将在意。何以故？由彼先世造诸恶业，获如是报。

“难陀，由其胎子先修福业，好施不悭，怜愍贫乏，于诸财物无吝著心，所造善业日夜增长，当受胜报。若生人间，所受果报悉皆称意。若诸世人以长为好则长，若以短为好则短，粗细合度，支节应宜，多少、肥瘦、勇怯、颜色无不爱者；六根具足，端正超伦；词辩分明，音声和雅；人相皆具，见者欢喜；所有三业向人说时，他皆信受，敬念在心。何以故？由彼先世造诸善业，获如是报。

“难陀，胎若是男，在母右胁蹲居而坐，两手掩面，向母脊住。若是女者，在母左胁蹲居而坐，两手掩面，向母腹住。在生藏下，熟藏之上，生物下镇，熟物上刺，如缚五处插在尖摽。若母多食或时少食，皆受苦恼。如是若食极腻，或食干燥、极冷、极热、咸淡苦醋，或太甘辛，食此等时皆受苦痛。若母行欲，或急行走，或时危坐，久坐久卧，跳踯之时，悉皆受苦。难陀当知，处母胎中，有如是等种种诸苦，逼迫其身不可具说。于人趣中受如此苦，何况恶趣地狱之中，苦难比喻！是故，难陀，谁有智者，乐居生死无边苦海，受斯厄难？

“难陀，第二十八七日，于母腹中，胎子便生八种颠倒之想。云何为八？所谓屋想、乘想、园想、楼阁想、树林想、床座想、河想、池想。实无此境，妄生分别。

“难陀，第二十九七日，于母腹中，有风名曰华条。此风能吹胎子，令其形色鲜白净洁，或由业力令色黧黑，或复青色，更有种种杂类颜色，或令干燥无有滋润，白光、黑光随色而出。

“难陀，第三十七日，于母腹中，有风名曰铁口。此风能吹胎子，发毛爪甲令得生长，白黑诸光皆随业现，如上所说。

“难陀，第三十一七日，于母腹中胎子渐大。如是三十二七、三十三七、三十四七日已来，增长广大。

“难陀，第三十五七日，子于母腹支体具足。

“难陀，第三十六七日，其子不乐住母腹中。

“难陀，第三十七七日，于母腹中，胎子便生三种不颠倒想，所谓不净想、臭秽想、黑暗想，依一分说。

“难陀，第三十八七日，于母腹中，有风名曰蓝华。此风能令胎子转身向下，长舒两臂，趣向产门。次复有风名曰趣下，由业力故，风吹胎子，令头向下，双脚向上，将出产门。难陀，若彼胎子，于前身中造众恶业，并堕人胎；由此因缘将欲出时，手脚横乱，不能转侧，便于母腹以取命终。时，有智慧女人，或善医者，以暖酥油，或榆皮汁及余滑物，涂其手上；即以中指夹薄刀子，利若锋芒，内如粪厕黑闇臭秽可恶坑中，有无量千虫恒所居止，臭汁常流，精血腐烂，深可厌患，薄皮覆盖，恶业身疮；于斯秽处，推手令入，以利刀子脔割儿身，片片抽出。其母由斯受不称意极痛辛苦，因此命终；设复得存，与死无异。难陀，若彼胎子善业所感，假令颠倒不损其母，安隐生出，不受辛苦。

“难陀，若是寻常无此厄者，至三十八七日，将欲产时，母受大苦，性命几死，方得出胎。

“难陀，汝可审观，当求出离。”

## 大宝积经卷第五十七

### 佛说入胎藏会第十四之二

尔时，世尊复告难陀：“汝今既知胎苦、生苦，应识凡受胎生者是极苦恼。初生之时，或男或女，堕人手内，或在衣等，安在日中，或在阴处，或置摇车，或居床席怀抱之内，由是因缘，皆受酸辛楚毒极苦。难陀，如牛剥皮，近墙而住，被墙虫所食；若近树草，树草虫食；若居空处，诸虫唼食，皆受苦恼。初生亦尔，以暖水洗，受大苦恼；如癞病人皮肤溃烂，脓血横流，加之杖捶极受楚切。生身之后，饮母血垢而得长大。言血垢者，于圣法律中即乳汁是。难陀，既有如是种种极苦，无一可乐，谁有智者，于斯苦海而生爱恋，常为流转无有休息？

“生七日已，身内即有八万户虫，纵横啖食。难陀，有一尸虫，名曰食发，依发根住，常食其发。有二户虫，一名伏藏，二名粗头，依头而住，常食其头。有一户虫，名曰绕眼，依眼而住，常食于眼。有四户虫，一名驱逐，二名奔走，三名屋宅，四名圆满，依脑而住，常食于脑。有一户虫，名曰稻叶，依耳食耳。有一户虫，名曰藏口，依鼻食鼻。有二户虫，一名遥掷，二名遍掷，依唇食唇。有一户虫，名曰蜜叶，依齿食齿。有一户虫，名曰木口，依齿根食齿根。有一户虫，名曰针口，依舌食舌。有一户虫，名曰利口，依舌根食舌根。有一户虫，名曰手圆，依齶食齶。复有二户虫，一名手网，二名半屈，依手掌食手掌。有二户虫，一名短悬，二名长悬，依腕食腕。有二户虫，一名远臂，二名近臂，依臂食臂。有二户虫，一名欲吞，二名已吞，依喉食喉。有二户虫，一名有怨，二名大怨，依胸食胸。有二户虫，一名螺贝，二名螺口，依肉食肉。有二户虫，一名有色，二名有力，依血食血。有二户虫，一名勇健，二名香口，依筋食筋。有二户虫，一名不高，二名下口，依脊食脊。有二户虫，俱名脂色，依脂食脂。有一户虫，名曰黄色，依黄食黄。有一户虫，名曰真珠，依肾食肾。有一户虫，名曰大真珠，依腰食腰。有一户虫，名曰未至，依脾食脾。有四户虫，一名水命，二名大水命，三名针口，四名刀口，依肠食肠。有五户虫，一名月满，二名月面，三名晖曜，四名晖面，五名别住，依右胁食右胁。复有五虫，名同于上，依左胁食左胁。复有四虫，一名穿前，二名穿后，三名穿坚，四名穿住，依骨食骨。有四户虫，一名大白，二名小白，三名重云，四名臭气，依脉食脉。有四户虫，一名师子，二名备力，三名急箭，四名莲华，依生藏食生藏。有二户虫，一名安志，二名近志，依熟藏食熟藏。有四户虫，一名盐口，二名蕴口，三名网口，四名雀口，依小便道食尿而住。有四户虫，一名应作，二名大作，三名小形，四名小束，依大便道食粪而住。有二户虫，一名黑口，二名大口，依髀食髀。有二户虫，一名癞，二名小癞，依膝食膝。有一户虫，名曰愚根，依胫食胫。有一户虫，名曰黑项，依脚食脚。难陀，如此之身，甚可厌患！如斯色类，常有八万户虫，日夜啖食。由此令身热恼羸瘦，疲困饥渴，又复心有种种苦恼，忧愁闷绝，众病现前，无有良医能为除疗。难陀，于大有海生死之中，有如是苦，云何于此而生爱乐？复为诸神病之所执持，所谓天神、龙神八部所持，及诸鬼神，乃至羯吒布单那，及余禽兽诸魅所持，或为日月星辰所厄。此等鬼神作诸病患，逼恼身心，难可具说。”

佛告难陀：“谁于生死乐入母胎？受极辛苦，如是生成，如是增长，饮母乳血及诸饮食，妄生美想渐至长成。假令身得安乐无病，衣食恣情，寿满百岁，于此生中睡眠减半。初为婴儿，次为童子，渐至成长，忧悲患难，众病所逼，无量百苦触恼其身，难可说尽！身内诸苦难忍受时，不愿存生，意便求死。如是之身，苦多乐少，虽复暂住，必当谢灭！难陀，生者皆死，无有常存。假使药食资养寿命得延年岁，终归不免死王所杀送往空田。是故当知，生无可乐，来世资粮应勤积集，勿作放逸！精修梵行，莫为懒惰！于诸利行、法行、功德行、纯善行，常乐修习。恒观自身善恶二业，系在于心，勿令后时生大追悔，一切所有爱乐之事皆悉别离，随善恶业趣于后世。

“难陀，寿命百年有其十位，初谓婴儿位，卧于襁褓；二谓童子，乐为儿戏；三谓少年，受诸欲乐；四谓少壮，勇健多力；五谓盛年，有智谈论；六谓成就，能善思量，巧为计策；七谓渐衰，善知法式；八谓朽迈，众事衰弱；九谓极老，无所能为；十谓百年，是当死位。难陀，梗概大位，略说如是。计准四月以为一时，百年之中有三百时，于春、夏、冬各有其百。一年十二月总有一千二百月；若半月为数，总有二千四百半月，于三时中各有八百半月。总有三万六千昼夜，一日再食总有七万二千度食；虽有缘不食，亦在其数。不食缘者，所谓瞋恨不食，遭苦不食，或求索不得、睡眠、持斋、掉戏不食，事务不食，食与不食而共合集，数有尔许，并饮母乳。人命百年，我已具说年、月、昼夜及饮食数，汝应生厌。

“难陀，如是生成长大，身有众病，所谓头、目、耳、鼻、舌、齿、咽喉、胸、腹、手足、疥癞、癫狂、水肿、欬嗽、风黄热癊、众多疟病、支节痛苦。难陀，人身有如是病苦。复有百一风病，百一黄病，百一痰癊病，百一总集病，总有四百四病，从内而生。难陀，身如痈箭，众病所成，无暂时停，念念不住。体是无常、苦、空、无我，恒近于死，败坏之法，不可保爱。难陀，凡诸众生复有如是生受苦痛，谓截手、足、眼、耳、鼻、舌、头及支分，复受狱囚、枷锁杻械、鞭打拷楚、饥渴困苦、寒热雨雪、蚊虻蚁子、风尘猛兽及诸恶触，种种诸恼无量无边，难可具说。有情之类常在如是坚鞕苦中，爱乐沉没。诸有所欲，苦为根本，不知弃舍更复追求，日夜煎迫，身心被恼，内起烧燃无有休息，如是生苦、老苦、病苦、死苦、爱别离苦、怨憎会苦、求不得苦、五取蕴苦。四威仪中行立坐卧，亦皆是苦。若常行时不立坐卧，即受苦无乐；若常立时不行坐卧，若坐不行立卧，若卧不行立坐，皆受极苦而无安乐。难陀，此等皆是舍苦求苦，唯是苦生，唯是苦灭，诸行因缘相续而起。如来了知故，说有情生死之法，诸行无常，非真究竟，是变坏法，不可保守，当求知足，深生厌患，勤求解脱。难陀，于善趣中，有情之类，生处不净苦剧如是，种种虚诳说不可尽，何况具说于三恶趣饿鬼、傍生、地狱有情所受楚毒难忍之苦！

“复次，难陀，有其四种入于母胎。云何为四？一者、有情正念入，正念住，正念出；二者、正念入，正念住，不正念出；三者、正念入，不正念住、出；四者、三皆不正念。

“谁是正念入、住、出？如有一类凡夫有情，性爱持戒，数习善品，乐为胜事，作诸福行，极善防护，恒思质直不为放逸，有大智慧临终无悔，即便受生，或是七生预流，或是家家，或是一来，或是一间。此人由先修善行故，临命过时，虽苦来逼受诸痛恼，心不散乱，正念而终。复还正念入母胎内，了知诸法由业而生，皆从因缘而得生起，常与诸魔作居止处。难陀应知，此身恒是一切不净窟宅，体非常住，是愚痴物诱诳迷人。此身以骨而作机关，筋脉相连，通诸孔穴，脂肉骨髓共相缠缚，以皮覆上不见其过，于热窟中不净充满，发毛爪齿分位差别；执我我所故，恒被拘牵不得自在，常出涕唾、秽污流污、黄水痰癊、烂坏脂腻、肾胆肝肺、大肠小肠、屎尿可恶，及诸虫类周遍充满，上下诸孔常流臭秽，生熟二藏盖以薄皮，是谓行厕。汝应观察，凡食啖时牙齿咀嚼，湿以涎唾咽入喉中，髓脑相和流津腹内，如犬咬枯骨妄生美想，食至脐间，呕逆覆上还复却咽。难陀，此身元从羯罗蓝、頞部陀、闭尸、健南、钵罗奢佉不净秽物而得生长，婴儿流转乃至老死轮回系缚，如黑闇坑，如臭坏井，常以咸淡苦辛酸等食味而为资养。又母腹火，烧煮身根不净粪锅，常婴热苦。母若行立坐卧之时如被五缚，亦如火炙难可堪忍，无能为喻。难陀，彼胎虽在如是粪秽坑中，众多苦切，由利根故心不散乱。复有一类薄福有情，在母腹内或横或倒。由其先业因缘力故，或由母食冷热碱酸甘辛苦味不善调故，或饮浆水过量，或多行淫欲，或饶疾病，或怀愁恼，或时倒地，或被打拍。由是等缘，母身壮热；由身热故，胎亦烧燃；由烧燃故，受诸苦恼；由有苦故，便即动转；由动转故，或身横覆不能得出。有善解女人，以酥油涂手，内母腹中，缓缓触胎令安本处；手触著时，胎子即便受大苦恼。难陀，譬如幼小男女人，以利刀削破皮肉，散灰于上，由斯便有大苦恼生；胎子楚毒亦复如是。虽受此痛，由利根故正念不散。难陀，此胎如是住母腹中，受如斯苦。又欲产时辛苦而出，由彼业风令手交合，支节拳缩受大剧苦。欲出母胎身体青瘀，犹如初肿难可触著，饥渴逼迫，心悬热恼，由业因缘被风推出。既出胎已，被外风触如割涂炭，手衣触时皆受极苦。虽受此苦，由上利根故正念不乱，于母腹中知入、住、出悉皆是苦。难陀，谁当乐入如是胎中？

“难陀，谁是于母腹正念入、住，不正念出？难陀，如有一类凡夫有情，性乐持戒，修习善品，常为胜事作诸福行，其心质直不为放逸，少有智慧临终无悔，或是七生预流，或是家家，或是一来，或是一间。此人先修善行，临命终时，虽苦来逼受诸痛恼，心不散乱，复还正念入母胎中，了知诸法由业而生，皆从因缘而得生起，广说如上。乃至出胎，虽受如是诸极苦楚，由是中利根故入住正念，不正念出，广说如上。乃至谁当乐入如是胎中？

“难陀，谁是正念入胎，不正住、出？难陀，如有一类凡夫有情，性乐持戒，修习善品，常为胜事作诸福行，广说如上。乃至临终无悔，或是七生预流等。临命终时，众苦来逼，虽受痛恼心不散乱，复还正念入母胎中。由是下利根故，入胎时知，住、出不知，广说如上。乃至谁当乐入如是胎中？

“难陀，谁是入、住、出，俱不正念？如有一类凡夫有情，乐毁净戒，不修善品，常为恶事作诸恶行，心不质直多行放逸，无有智慧贪财悭吝，手常拳缩不能舒展，济惠于人恒有希望，心不调顺，见行颠倒，临终悔恨，诸不善业皆悉现前。当死之时，猛利楚毒，痛恼逼切，其心散乱。由诸苦恼，不自忆识我是何人？从何而来？今何处去？难陀，是谓三时皆无正念，广说如上。难陀，此诸有情生在人中，虽有如是无量苦恼，然是胜处；于无量百千俱胝劫中，人身难得。若生天上常畏坠堕，有爱别离苦，命欲终时，余天告言：‘愿汝当生世间善趣。’云何世间善趣？谓是人天。人趣难得，远离难处更复是难。云何恶趣？谓三恶道。地狱趣者，常受苦切极不如意，猛利楚毒难可譬喻。饿鬼趣者，性多瞋恚，无柔软心，谄诳杀害以血涂手，无有慈悲，形容丑陋，见者恐怖；设近于人受饥渴苦，恒被障碍。傍生趣者，无量无边，作无义行、无福行、无法行、无善行、无淳质行，互相食啖，强者凌弱。有诸傍生，若生若长若死，皆在暗中不净粪尿垢秽之处；或时暂明，所谓蜂、蝶、蚊、蚁、蚤、虱、蛆虫之类；自余复有无量无边，生长常暗。由彼先世是愚痴人，不听经法，恣身语意，贪著五欲，造众恶事，生此类中受愚迷苦。难陀，复有无量无边傍生有情，生长及死皆在水中，所谓鱼、鳖、鼋、鼍、蝉、蛭、蚌、蛤、虾、蟆之类，由先世业身语意恶，如上广说。难陀，复有无量无边傍生有情，闻屎尿香，速往其处以为食饮，所谓猪、羊、鸡、犬、狐、貉、雕、鹫、乌蝇、蜣螂、禽兽之类，皆由先世恶业所招，受如是报。难陀，复有无量无边傍生之类，常以草木及诸不净充其饮食，所谓象、马、驼、牛、驴、骡之属，乃至命终由先恶业，受如是报。

“复次，难陀，生死有海，苦哉痛哉！猛焰烧燃，极大炎热，无一众生不被烧煮。斯等皆由眼、耳、鼻、舌、身、意炽盛猛火，贪求前境色、声、香、味、触、法。难陀。云何名为炽盛猛火？谓是贪瞋痴火、生老病死火、忧悲苦恼毒害之火，常自烧燃，无一得免。难陀，懈怠之人多受众苦，烦恼婴缠作不善法，轮回不息生死无终；勤策之人多受安乐，发勇猛心，断除烦恼，修习善法，不舍善轭，无休息时。是故汝今应观此身，皮肉筋骨、血脉及髓不久散坏，常当一心勿为懈怠，未证得者勤求证悟，如是应学。难陀，我不共世间作诸诤论，然而世间于我强为诤论。所以者何？诸知法者不与他诤，离我我所，共谁为论？由无见解起妄执故，我证正觉作如是语：‘我于诸法无不了知。’难陀，我所言说，有差异不？”

难陀言：“不也，世尊。如来说者无有差异。”

佛言：“善哉！善哉！难陀，如来所说必无差异。如来是真语者、实语者、如语者、不异语者、不诳语者，欲令世间长夜安乐获大胜利，是知道者、是识道者、是说道者、是开道者、是大导师，如来、应、正等觉、明行足、善逝、世间解、无上士、调御丈夫、天人师、佛世尊。世间之人无知无信，常与诸根而为奴仆，唯见掌中，不观大利，易事不修，难者恒作。难陀，且止如斯智慧境界，汝今应以肉眼所见而观察之，知所见者皆是虚妄，即名解脱。难陀，汝莫信我，莫随我欲，莫依我语，莫观我相，莫随沙门所有见解，莫于沙门而生恭敬，莫作是语：‘沙门乔答摩是我大师。’然而但可于我自证所得之法，独在静处思量观察，常多修习，随于用心所观之法，即于彼法观想成就，正念而住，自为洲渚，自为归处；法为洲渚，法为归处；无别洲渚，无别归处。

“难陀，云何苾芻自为洲渚，自为归处；法为洲渚，法为归处；无别洲渚，无别归处？如是，难陀，若有苾芻，于自内身随观而住，勤勇系念得正解了，于诸世间所有恚恼常思调伏，是谓随观内身是苦，若观外身及内外身，亦复如是。难陀，次于集法，观身而住，观灭而住。复于集灭二法，观身而住，即于此身能为正念，或但有智，或但有见，或但有念无依而住，于此世间知无可取。如是，难陀，是谓苾芻于自内身随观而住，外身、内外身为观亦尔。次观内受、外受及内外受而住，观内心、外心及内外心而住，观内法、外法及内外法而住。勤勇系念得正解了，于诸世间所有恚恼常思调伏，观集法住，观灭法住，复于集灭二法观法而住，即于此身能为正念，或但有智，或但有见，或但有念，于此世间知无可取。如是，难陀，是谓苾芻自为洲渚，自为归处；法为洲渚，法为归处；无别洲渚，无别归处。

“难陀，若有丈夫禀性质直，远离谄诳，于晨朝时来至我所，我以善法随机教示；彼至暮时自陈所得，暮以法教旦陈所得。难陀，我之善法现得证悟，能除热恼，善应时机，易为方便，是自觉法，善为覆护；亲对我前闻所说法，顺于寂静，能趣菩提，是我所知。是故汝今见有自利，见有他利及二俱利，如是等法应常修学。于出家法谨慎行之，勿令空过，当获胜果无为安乐。受他供给衣食、卧具、病药等物，令其施主获大福利，得胜果报，尊贵广大。如是，难陀，应当修学。

“复次，难陀，未有一色是可爱乐，能于后时不变坏者，无有是处；不起忧悲，不生烦恼者，亦无是处。难陀。于汝意云何？此色是常，为是无常？”

“大德，体是无常。”

“难陀，体既无常，为是苦不？”

“大德，是苦若无常，苦即变坏法。”

“我诸多闻圣弟子众，计色是我，我有诸色，色属于我，我在色中不？”

白言：“不也，世尊。”

“于汝意云何？受、想、行、识，是常、无常？”

“大德，皆是无常。”

“难陀，体既无常，为是苦不？”

“大德，是苦若无常，苦即变坏法。”

“我诸多闻圣弟子众，计受等是我，我有受等，受等属我，我在受等中不？”

“不也，世尊。”

“是故应知凡是诸色，若过去、若未来、若现在，若内若外，若粗若细，若胜若劣，若远若近，所有诸色皆非是我，我不有色，色不属我，我不在色中，如是应以正念正慧而审观察。受、想、行、识，若过去、若未来、若现在，若内若外，若粗若细，若胜若劣，若远若近，此等亦非是我，我亦非有此等，我亦非在此中，如是应以正念正慧而审观察。若我多闻圣弟子众，如是观察，于色厌患，复于受、想、行、识亦生厌患。若厌患已，即不染著；既无染著，即得解脱；既解脱已，自知解脱，作如是言：‘我生已尽，梵行已立，所作已办，不受后有。’”

尔时，世尊说此法已，时具寿难陀，远尘离垢，得法眼净；五百苾芻，于诸有漏，心得解脱。

尔时，世尊重说伽他，告难陀曰：

&nbsp;&nbsp;&nbsp;&nbsp;“若人无定心，&nbsp;&nbsp;&nbsp;&nbsp;即无清净智，

&nbsp;&nbsp;&nbsp;&nbsp;不能断诸漏，&nbsp;&nbsp;&nbsp;&nbsp;是故汝勤修。

&nbsp;&nbsp;&nbsp;&nbsp;汝常修妙观，&nbsp;&nbsp;&nbsp;&nbsp;知诸蕴生灭，

&nbsp;&nbsp;&nbsp;&nbsp;清净若圆满，&nbsp;&nbsp;&nbsp;&nbsp;诸天悉欣庆。

&nbsp;&nbsp;&nbsp;&nbsp;亲友共交欢，&nbsp;&nbsp;&nbsp;&nbsp;往来相爱念，

&nbsp;&nbsp;&nbsp;&nbsp;贪名著利养，&nbsp;&nbsp;&nbsp;&nbsp;难陀汝应舍。

&nbsp;&nbsp;&nbsp;&nbsp;勿亲近在家，&nbsp;&nbsp;&nbsp;&nbsp;及于出家者，

&nbsp;&nbsp;&nbsp;&nbsp;念超生死海，&nbsp;&nbsp;&nbsp;&nbsp;穷尽苦边际。

&nbsp;&nbsp;&nbsp;&nbsp;初从羯罗蓝，&nbsp;&nbsp;&nbsp;&nbsp;次生于肉疱，

&nbsp;&nbsp;&nbsp;&nbsp;肉疱生闭尸，&nbsp;&nbsp;&nbsp;&nbsp;闭尸生健南。

&nbsp;&nbsp;&nbsp;&nbsp;健南暂转变，&nbsp;&nbsp;&nbsp;&nbsp;生头及四支，

&nbsp;&nbsp;&nbsp;&nbsp;众骨聚成身，&nbsp;&nbsp;&nbsp;&nbsp;皆从业因有。

&nbsp;&nbsp;&nbsp;&nbsp;顶骨合九片，&nbsp;&nbsp;&nbsp;&nbsp;颔车两骨连，

&nbsp;&nbsp;&nbsp;&nbsp;齿有三十二，&nbsp;&nbsp;&nbsp;&nbsp;其根亦如是。

&nbsp;&nbsp;&nbsp;&nbsp;耳根及颈骨，&nbsp;&nbsp;&nbsp;&nbsp;齶骨并鼻梁，

&nbsp;&nbsp;&nbsp;&nbsp;胸臆与咽喉，&nbsp;&nbsp;&nbsp;&nbsp;总有十二骨。

&nbsp;&nbsp;&nbsp;&nbsp;眼眶有四骨，&nbsp;&nbsp;&nbsp;&nbsp;肩偶亦两双，

&nbsp;&nbsp;&nbsp;&nbsp;两臂及指头，&nbsp;&nbsp;&nbsp;&nbsp;总有五十骨。

&nbsp;&nbsp;&nbsp;&nbsp;项后有八骨，&nbsp;&nbsp;&nbsp;&nbsp;脊梁三十二，

&nbsp;&nbsp;&nbsp;&nbsp;此各有根本，&nbsp;&nbsp;&nbsp;&nbsp;其数亦四分。

&nbsp;&nbsp;&nbsp;&nbsp;右胁边肋骨，&nbsp;&nbsp;&nbsp;&nbsp;相连有十三，

&nbsp;&nbsp;&nbsp;&nbsp;左胁相连生，&nbsp;&nbsp;&nbsp;&nbsp;亦有十三骨。

&nbsp;&nbsp;&nbsp;&nbsp;此等诸骨锁，&nbsp;&nbsp;&nbsp;&nbsp;三三相续连，

&nbsp;&nbsp;&nbsp;&nbsp;二二相钩牵，&nbsp;&nbsp;&nbsp;&nbsp;其余不相续。

&nbsp;&nbsp;&nbsp;&nbsp;左右两腿足，&nbsp;&nbsp;&nbsp;&nbsp;合有五十骨，

&nbsp;&nbsp;&nbsp;&nbsp;总三百十六，&nbsp;&nbsp;&nbsp;&nbsp;支柱于身肉。

&nbsp;&nbsp;&nbsp;&nbsp;骨节相钩缀，&nbsp;&nbsp;&nbsp;&nbsp;合成众生体，

&nbsp;&nbsp;&nbsp;&nbsp;实语者记说，&nbsp;&nbsp;&nbsp;&nbsp;正觉之所知。

&nbsp;&nbsp;&nbsp;&nbsp;从足至于顶，&nbsp;&nbsp;&nbsp;&nbsp;杂秽不坚牢，

&nbsp;&nbsp;&nbsp;&nbsp;由此共成身，&nbsp;&nbsp;&nbsp;&nbsp;脆危如苇舍。

&nbsp;&nbsp;&nbsp;&nbsp;无梢唯骨立，&nbsp;&nbsp;&nbsp;&nbsp;血肉遍涂治，

&nbsp;&nbsp;&nbsp;&nbsp;同机关木人，&nbsp;&nbsp;&nbsp;&nbsp;亦如幻化像。

&nbsp;&nbsp;&nbsp;&nbsp;应观于此身，&nbsp;&nbsp;&nbsp;&nbsp;筋脉更缠绕，

&nbsp;&nbsp;&nbsp;&nbsp;湿皮相裹覆，&nbsp;&nbsp;&nbsp;&nbsp;九处有疮门。

&nbsp;&nbsp;&nbsp;&nbsp;周遍常流溢，&nbsp;&nbsp;&nbsp;&nbsp;屎尿诸不净，

&nbsp;&nbsp;&nbsp;&nbsp;譬如仓与篅，&nbsp;&nbsp;&nbsp;&nbsp;盛诸谷麦等。

&nbsp;&nbsp;&nbsp;&nbsp;此身亦如是，&nbsp;&nbsp;&nbsp;&nbsp;杂秽满其中，

&nbsp;&nbsp;&nbsp;&nbsp;运动骨机关，&nbsp;&nbsp;&nbsp;&nbsp;危脆非坚实。

&nbsp;&nbsp;&nbsp;&nbsp;愚夫常爱乐，&nbsp;&nbsp;&nbsp;&nbsp;智者无染著，

&nbsp;&nbsp;&nbsp;&nbsp;洟唾污常流，&nbsp;&nbsp;&nbsp;&nbsp;脓血恒充满。

&nbsp;&nbsp;&nbsp;&nbsp;黄脂杂乳汁，&nbsp;&nbsp;&nbsp;&nbsp;脑满髑髅中，

&nbsp;&nbsp;&nbsp;&nbsp;胸鬲痰癊流，&nbsp;&nbsp;&nbsp;&nbsp;内有生熟藏。

&nbsp;&nbsp;&nbsp;&nbsp;肪膏与皮膜，&nbsp;&nbsp;&nbsp;&nbsp;五藏诸腹胃，

&nbsp;&nbsp;&nbsp;&nbsp;如是臭烂等，&nbsp;&nbsp;&nbsp;&nbsp;诸不净同居。

&nbsp;&nbsp;&nbsp;&nbsp;罪身深可畏，&nbsp;&nbsp;&nbsp;&nbsp;此即是怨家，

&nbsp;&nbsp;&nbsp;&nbsp;无识耽欲人，&nbsp;&nbsp;&nbsp;&nbsp;愚痴常保护。

&nbsp;&nbsp;&nbsp;&nbsp;如是臭秽身，&nbsp;&nbsp;&nbsp;&nbsp;犹如朽城郭，

&nbsp;&nbsp;&nbsp;&nbsp;日夜烦恼逼，&nbsp;&nbsp;&nbsp;&nbsp;迁流无暂停。

&nbsp;&nbsp;&nbsp;&nbsp;身城骨墙壁，&nbsp;&nbsp;&nbsp;&nbsp;血肉作涂泥，

&nbsp;&nbsp;&nbsp;&nbsp;画彩贪瞋痴，&nbsp;&nbsp;&nbsp;&nbsp;随处而庄饰。

&nbsp;&nbsp;&nbsp;&nbsp;可恶骨身城，&nbsp;&nbsp;&nbsp;&nbsp;血肉相连合，

&nbsp;&nbsp;&nbsp;&nbsp;常被恶知识，&nbsp;&nbsp;&nbsp;&nbsp;内外苦相煎。

&nbsp;&nbsp;&nbsp;&nbsp;难陀汝当知，&nbsp;&nbsp;&nbsp;&nbsp;如我之所说，

&nbsp;&nbsp;&nbsp;&nbsp;昼夜常系念，&nbsp;&nbsp;&nbsp;&nbsp;勿思于欲境。

&nbsp;&nbsp;&nbsp;&nbsp;若欲远离者，&nbsp;&nbsp;&nbsp;&nbsp;常作如是观，

&nbsp;&nbsp;&nbsp;&nbsp;勤求解脱处，&nbsp;&nbsp;&nbsp;&nbsp;速超生死海。”

尔时，世尊说是入胎经已，具寿难陀，及五百苾芻，皆大欢喜，信受奉行。

难陀苾芻，越生死海险难之处，能至安隐究竟涅槃，获阿罗汉果，说自庆颂曰：

&nbsp;&nbsp;&nbsp;&nbsp;“敬心奉澡浴，&nbsp;&nbsp;&nbsp;&nbsp;净水及涂香，

&nbsp;&nbsp;&nbsp;&nbsp; 并修诸福田，&nbsp;&nbsp;&nbsp;&nbsp;获斯殊胜报。”

时诸大众，闻是说已，咸皆有疑。为断疑故，请大师曰：“大德，难陀苾芻先作何业，由彼报得金色之身，具三十相以自严饰，望世尊身但少四指；于淫欲境极生爱著，大师哀愍，于生死海强拔令出，方便安置究竟涅槃？惟愿为说。”

佛告诸大众：“难陀苾芻，先所作业，果报成熟，皆悉现前，广说如余。”即说颂曰：

&nbsp;&nbsp;&nbsp;&nbsp;“假使经百劫，&nbsp;&nbsp;&nbsp;&nbsp;所作业不亡，

&nbsp;&nbsp;&nbsp;&nbsp;因缘会遇时，&nbsp;&nbsp;&nbsp;&nbsp;果报还自受。

“汝等谛听，过去世时九十一劫，人寿八万岁，有毗钵尸佛如来、应供、正等觉、明行足、善逝、世间解、无上士、调御丈夫、天人师、佛世尊出现于世，与六万二千苾芻游行人间，至亲慧城王所都处，往亲慧林即于此住。时，彼世尊有异母弟，于淫欲境极生爱著，其毗钵尸如来应正等觉，于生死海劝令出家，方便安置究竟涅槃。时，彼国王名曰有亲，以法化世，人民炽盛，丰乐安隐，无诸诈伪、贼盗、疾疫，牛羊稻蔗在处充满。王异母弟极耽淫染，王闻佛众住亲慧林，将诸王子、亲侍、大臣及内宫女、人民翊从，往诣佛所，顶礼佛足，退坐一面。尔时，世尊为彼王众宣扬妙法，示教利喜，得殊胜解。其弟耽欲不肯出门，时大臣子及余知友抚尘之类，诣而告曰：‘善友知不？王及王子，并诸内宫、大臣、人众，往毗钵尸佛所，躬行礼敬，听受妙法，获殊胜解。人身难得，汝已得之，如何今时耽著淫欲，不肯出门？’彼闻责已，心生愧耻，俯仰相随，同行而去。时佛弟苾芻，见诸徒侣共行而去，问曰：‘何故君等将此一人共伴而去？’时彼同伴具以事白，苾芻曰：‘我是佛弟，昔在家时，于诸欲境极生耽著。幸蒙大师强牵令出，安隐将趣究竟涅槃。更有如是愚痴之辈，与我相似！仁等慈悲强共将去，诚为大善。今可往诣无上大师，得至佛所，必生深信。’时彼同伴共至佛所。佛观彼类称根欲性而为说法。既得闻已，深起信心，从座而起，偏袒右肩，合掌向佛，白言：‘世尊，唯愿大师及诸圣众，明至我家入温室澡浴。’佛默然受。彼知受已，礼佛双足，奉辞而去；遂至王所，申恭敬已，白言：‘大王，我诣佛所，闻法生信，于淫欲境起厌离心，奉请佛僧明至我家入温室浴。如来大师慈悲为受，佛是人天所应供养，王今宜可洒扫街衢，严饰城郭。’王作是念：‘佛来入城，我当严饰。然我之弟耽欲难谏，佛今调伏，实诚希有！’答言：‘甚善！汝今可去营办澡浴所须之物，我当随力严饰城隍。’弟生大喜，辞王而去。王告诸臣曰：‘当可唱令，普告诸人：明日世尊，将入城内。诸旧住者及远方来，汝等诸人，咸当随力严饰城郭，洒扫街衢，持诸香华，迎大师入。’臣奉王教，普告令知，具宣王敕。时诸人众，于彼城中，除去瓦砾，遍洒香水，烧诸妙香，悬众幡盖，散华供养，如天帝释欢喜之园。时彼王弟，办诸香汤及香油等，庄严浴室，敷置床座。毗钵尸佛渐欲至城，王及诸臣、太子、后妃、宫人、婇女，及诸人众，咸出奉迎，遥礼佛足，随从入城。时彼王弟，引佛世尊入温室内，授香水等以充澡浴，见佛世尊身如金色，三十二相、八十种好周遍庄严；见已欢喜生深信心，洗浴既竟著衣服已，即便顶礼世尊双足，发是愿言：‘我今幸遇最上福田，微申供养。愿此善因，于未来世身得金色，与佛无异。如世尊弟，于欲境中深生耽著，强拔令出，得趣安隐究竟涅槃。愿我当来得为佛弟，获金色身亦复如是。我于欲境生耽著时，强牵令出爱染深河，得趣涅槃安隐之处。’汝等苾芻勿生异念，彼亲慧王耽欲之弟，即难陀苾芻是。由于昔时请毗钵尸佛，入浴室中香汤澡浴，净心发愿，彼之善因，今为佛弟，身作金色；我于耽著淫欲之境，强拔令出，舍俗出家，究竟涅槃至安隐处。”

时诸大众更复有疑，请世尊曰：“大德难陀苾芻曾作何业，今身感得三十大丈夫相？”

佛告诸大众：“彼所作业，广说如前。乃往过去于聚落中有一长者，大富多财，资生无乏。有一苑园，华果茂盛，流泉浴池，林木森竦，堪出家人栖隐之处。时有独觉出现于世，哀愍众生处于闲静。世间无佛，唯此福田。于时有一独觉尊者，游行人间至斯聚落，周旋观察届彼园中。其守园人既见尊者，告言：‘善来！’为解劳倦，尊者住此，即于中夜入火光定。园人见已，作如是念：‘此之大德成斯胜行。’即便夜起，往就家尊，告言：‘大家，宜于今者生庆喜心。于苑园中有一大德，来投我宿，成就妙行，具足神通，放大光明遍照园内。’长者闻已，疾往园中，礼双足已，作如是言：‘圣者，仁为求食，我为福因。幸住此园，我常施食。’彼见殷勤，即便为受，住此园内入胜妙定解脱之乐。复作是念：‘我此臭身轮回生死，所应作者并已获得，宜入圆寂永证无生。’作是念已，即升虚空，入火光定，现诸神变，放大光明，上烛红辉，下流清水，舍此身已，神识不生，永证无余妙涅槃界。时，彼长者取其尸骸焚以香木，复持乳汁而灭其火，收余身骨置新瓶中，造窣堵波，悬诸幡盖，深生敬信，洒三十种众妙香水，并发大愿，求诸相好。汝等谛听，勿生异念，往时长者，即难陀是。由以胜妙供养敬信业故，今受果报，感得三十殊妙胜相。”

时诸大众更有疑念，重请世尊：“大德，难陀苾芻曾作何业，若不出家弃尘俗者，必当绍继力轮王位？”

佛告诸苾芻：“难陀先世所造之业，果报熟时必当自受，广如上说。过去世时此贤劫中，人寿二万岁，有迦葉波佛出现世间，十号具足，在婆罗痆斯仙人堕处施鹿林中，依止而住。时，彼城中王名讫栗枳，以法化世，为大法王，广如上说。王有三子，谓大、中、小。彼迦葉波佛，施化事毕，犹如火尽入大涅槃。其王信敬取佛遗身，以诸香木、栴檀、沉水、海岸、牛头、天木香等，焚烧既讫，灭以香乳，收其舍利置金宝瓶，造大窣堵波，皆用四宝，纵广正等一踰缮那，高半踰缮那安相轮。时，王之中子亲上中盖。汝等苾芻勿生异念，时王中子者，即难陀是。由于昔时敬心供养，安置中盖斯之善业，于二千五百生中，常为力轮王，化一洲内。今此生中若不出家者，还作力轮王，得大自在。”

时诸大众更复有疑，请问世尊：“大德难陀苾芻曾作何业，于佛弟子善护根门最为第一？”

佛言：“此由愿力！难陀苾芻，于迦葉波佛时，舍俗出家。其亲教师，彼佛法中善护根门称为第一。尽其形寿梵行自持，然于现身竟无证悟，于命终时，便发誓愿：‘我于佛所，尽斯形寿梵行自持，然于现身竟无所证。愿我以此修行善根，此佛世尊记未来世，有摩纳婆当成正觉，号释迦牟尼，我于彼佛教法之中，出家离俗，断诸烦恼，获阿罗汉。如亲教师，于斯佛所善护根门最为第一；我亦如是，于彼教中守护根门最为第一。’由彼愿力，今于我所诸弟子中，善护根门最为第一。如是苾芻，若纯黑业得纯黑报，若纯白业得纯白报，若杂业者当受杂报。是故汝等离纯黑杂业，修纯白业，如是应修。”

## 大宝积经卷第五十八

### 文殊师利授记会第十五之一

如是我闻：一时，佛在王舍城耆阇崛山，与大比丘众一千人俱。菩萨八万四千，文殊师利菩萨、观世音菩萨、得大势菩萨而为上首。复与七十二亿诸天众俱，悉皆趣向菩萨之道。复与四天大王、释提桓因、梵天王等及其眷属，各有五万二千众俱，亦皆趣于菩萨之道。有四阿修罗王，各与眷属无量众俱。复与七万二千大龙王俱，其名曰难陀龙王、优波难陀龙王、婆留那龙王、娑竭罗龙王、持大地龙王、无热恼龙王、高胜龙王、伏魔龙王、最胜龙王、月上龙王，如是等而为上首。复与无量夜叉王俱，其名曰金毗罗夜叉王、阿吒薄拘夜叉王、苏支路摩夜叉王、妙意夜叉王、妙慧夜叉王、妙相夜叉王、普色夜叉王、不动夜叉王、有力夜叉王、大力夜叉王，如是等而为上首。时，王舍城国王大臣，及诸四众，天、龙、夜叉、人非人等，各以衣服、饮食、卧具、医药种种资具，于如来所恭敬尊重而为供养。

尔时，世尊于晨朝时，著衣持钵，与诸比丘及于天人百千之众前后围绕，向王舍城阿阇世宫。佛威神力，放百千种妙色光明，百千音乐同时俱奏，雨众妙华，优钵罗华、钵昙摩华、拘勿头华、芬陀利华，缤纷而下。是时如来以神通力，随所行处，涌出宝莲，大如车轮，白银为茎，真金为叶，毗琉璃宝以为其须。于华台中，有化菩萨，结跏趺坐。是诸菩萨，与宝莲具绕王舍城，右旋七匝，而说颂曰：

&nbsp;&nbsp;&nbsp;&nbsp;“释种应供大商主，&nbsp;&nbsp;&nbsp;&nbsp;利乐含识令安隐，

&nbsp;&nbsp;&nbsp;&nbsp;具大威德寂静心，&nbsp;&nbsp;&nbsp;&nbsp;为世依怙当入城。

&nbsp;&nbsp;&nbsp;&nbsp;若欲远离老死苦，&nbsp;&nbsp;&nbsp;&nbsp;或乐游戏于天宫，

&nbsp;&nbsp;&nbsp;&nbsp;或有欲破诸魔军，&nbsp;&nbsp;&nbsp;&nbsp;应近妙辩人中主。

&nbsp;&nbsp;&nbsp;&nbsp;难得闻名今出现，&nbsp;&nbsp;&nbsp;&nbsp;经百千劫修众行，

&nbsp;&nbsp;&nbsp;&nbsp;以大悲心游世间，&nbsp;&nbsp;&nbsp;&nbsp;如是之尊当入城。

&nbsp;&nbsp;&nbsp;&nbsp;曾行无量无边舍，&nbsp;&nbsp;&nbsp;&nbsp;男女妻室及王位，

&nbsp;&nbsp;&nbsp;&nbsp;头目耳鼻并手足，&nbsp;&nbsp;&nbsp;&nbsp;衣服饮食亦复然，

&nbsp;&nbsp;&nbsp;&nbsp;已修无量施功德，&nbsp;&nbsp;&nbsp;&nbsp;证于无上一切智。

&nbsp;&nbsp;&nbsp;&nbsp;以施调心固其行，&nbsp;&nbsp;&nbsp;&nbsp;戒净无缺大丈夫，

&nbsp;&nbsp;&nbsp;&nbsp;成就无量忍功德，&nbsp;&nbsp;&nbsp;&nbsp;心恒恬怕当入城。

&nbsp;&nbsp;&nbsp;&nbsp;俱胝劫行胜精进，&nbsp;&nbsp;&nbsp;&nbsp;念众生苦忘疲倦，

&nbsp;&nbsp;&nbsp;&nbsp;具足无量无比禅，&nbsp;&nbsp;&nbsp;&nbsp;彼梵音者当入城。

&nbsp;&nbsp;&nbsp;&nbsp;智慧无量无伦匹，&nbsp;&nbsp;&nbsp;&nbsp;犹若虚空无边际，

&nbsp;&nbsp;&nbsp;&nbsp;最胜人尊戒亦然，&nbsp;&nbsp;&nbsp;&nbsp;备修众行智清净。

&nbsp;&nbsp;&nbsp;&nbsp;摧坏魔军能济拔，&nbsp;&nbsp;&nbsp;&nbsp;得住无忧不动位，

&nbsp;&nbsp;&nbsp;&nbsp;无等法王转法轮，&nbsp;&nbsp;&nbsp;&nbsp;彼释师子当入城。

&nbsp;&nbsp;&nbsp;&nbsp;若欲成佛出兴世，&nbsp;&nbsp;&nbsp;&nbsp;三十二相以庄严，

&nbsp;&nbsp;&nbsp;&nbsp;应发无等菩提心，&nbsp;&nbsp;&nbsp;&nbsp;于如来所兴供养。

&nbsp;&nbsp;&nbsp;&nbsp;若欲永舍贪恚痴，&nbsp;&nbsp;&nbsp;&nbsp;及以远离诸烦恼，

&nbsp;&nbsp;&nbsp;&nbsp;速当亲近释师子，&nbsp;&nbsp;&nbsp;&nbsp;施作种种诸供养。

&nbsp;&nbsp;&nbsp;&nbsp;若欲速成释梵王，&nbsp;&nbsp;&nbsp;&nbsp;各千眷属常随从，

&nbsp;&nbsp;&nbsp;&nbsp;恒受天宫诸快乐，&nbsp;&nbsp;&nbsp;&nbsp;彼应亲近释师子。

&nbsp;&nbsp;&nbsp;&nbsp;欲为四洲胜轮王，&nbsp;&nbsp;&nbsp;&nbsp;所愿七宝皆成就，

&nbsp;&nbsp;&nbsp;&nbsp;最胜千子咸勇健，&nbsp;&nbsp;&nbsp;&nbsp;应当供养彼胜尊。

&nbsp;&nbsp;&nbsp;&nbsp;欲为长者邑中主，&nbsp;&nbsp;&nbsp;&nbsp;资财增广无有量，

&nbsp;&nbsp;&nbsp;&nbsp;眷属色相悉超伦，&nbsp;&nbsp;&nbsp;&nbsp;彼应供养释师子。

&nbsp;&nbsp;&nbsp;&nbsp;已得解脱及当得，&nbsp;&nbsp;&nbsp;&nbsp;皆由闻佛寂静法，

&nbsp;&nbsp;&nbsp;&nbsp;难可值遇彼胜尊，&nbsp;&nbsp;&nbsp;&nbsp;应听甘露无忧句。”

尔时，王舍城中，男女长幼无量众生，闻此颂已即皆开悟，各齐香华、宝盖、幢幡、无量音乐，诣如来所一心瞻仰，踊跃欢喜，恭敬供养。于是世尊将欲入城，足蹈门阃，城中之地六种震动，雨众妙华及诸音乐，城中众生盲者得视，聋者得闻，狂者得心，裸者得服，饥者得食，贫者得财。时，彼众生亦复不为贪欲、瞋恚、愚痴、憍慢之所逼恼，慈心相向犹如父子。彼乐音中而说颂曰：

&nbsp;&nbsp;&nbsp;&nbsp;“十力大丈夫，&nbsp;&nbsp;&nbsp;&nbsp;最胜人师子，

&nbsp;&nbsp;&nbsp;&nbsp;利物入都城，&nbsp;&nbsp;&nbsp;&nbsp;群生获安乐。

&nbsp;&nbsp;&nbsp;&nbsp;盲瞽得见色，&nbsp;&nbsp;&nbsp;&nbsp;聋聩得闻声，

&nbsp;&nbsp;&nbsp;&nbsp;颠狂复本心，&nbsp;&nbsp;&nbsp;&nbsp;裸露蒙衣服，

&nbsp;&nbsp;&nbsp;&nbsp;饥渴遇珍膳，&nbsp;&nbsp;&nbsp;&nbsp;贫窭得资财。

&nbsp;&nbsp;&nbsp;&nbsp;又于虚空中，&nbsp;&nbsp;&nbsp;&nbsp;诸天百千亿，

&nbsp;&nbsp;&nbsp;&nbsp;同为供养佛，&nbsp;&nbsp;&nbsp;&nbsp;竞奏诸乐音。

&nbsp;&nbsp;&nbsp;&nbsp;具德十力尊，&nbsp;&nbsp;&nbsp;&nbsp;今入此城内，

&nbsp;&nbsp;&nbsp;&nbsp;城中六种动，&nbsp;&nbsp;&nbsp;&nbsp;所谓遍动等，

&nbsp;&nbsp;&nbsp;&nbsp;众生无怖想，&nbsp;&nbsp;&nbsp;&nbsp;皆获大欢喜。

&nbsp;&nbsp;&nbsp;&nbsp;而今此城中，&nbsp;&nbsp;&nbsp;&nbsp;一切诸众生，

&nbsp;&nbsp;&nbsp;&nbsp;不为贪恚痴，&nbsp;&nbsp;&nbsp;&nbsp;悭嫉之所恼。

&nbsp;&nbsp;&nbsp;&nbsp;欣悦充遍身，&nbsp;&nbsp;&nbsp;&nbsp;慈念而相向，

&nbsp;&nbsp;&nbsp;&nbsp;愿佛速入城，&nbsp;&nbsp;&nbsp;&nbsp;安乐诸群品。

&nbsp;&nbsp;&nbsp;&nbsp;世尊入城时，&nbsp;&nbsp;&nbsp;&nbsp;普放大光明，

&nbsp;&nbsp;&nbsp;&nbsp;人天咸奏乐，&nbsp;&nbsp;&nbsp;&nbsp;悦畅于心意。

&nbsp;&nbsp;&nbsp;&nbsp;如是诸奇特，&nbsp;&nbsp;&nbsp;&nbsp;种种无有量，

&nbsp;&nbsp;&nbsp;&nbsp;天人阿修罗，&nbsp;&nbsp;&nbsp;&nbsp;莫不皆瞻奉。”

时王舍城，有菩萨长者之子，名摧过咎，于里巷中遥睹世尊，相好奇特，端严澄睟，诸根湛寂，观者无厌，住奢摩他最上调伏，防护诸根如善调象，正念不乱如净渊池，三十二相庄严其体。彼菩萨既见是已，生极尊重净信之心，便往佛所，稽首双足，右绕三匝，却住一面。复有无量百千众生，同诣佛所，无数诸天住虚空中，合掌恭敬，尊重顶礼。

是时，摧过咎菩萨白佛言：“世尊，菩萨成就几法，速得阿耨多罗三藐三菩提，随其所愿严净佛刹？”

于是世尊，为欲调伏诸众生故，为欲哀愍摧过咎故，往诣廛肆，于大众中而告之言：“善男子，菩萨成就一法，速得阿耨多罗三藐三菩提，随其所愿严净佛刹。善男子，何谓一法？此菩萨于一切众生行大悲故，以胜志乐发菩提心。云何名为以胜志乐发菩提心？应作是说，若有已发菩提心者，乃至微恶终更不作。何所不作？谓贪瞋痴，及以在家威仪调戏悉皆远离。若出家已，不复希望、名利、恭敬，安住出家所修行法。云何出家所修行法？谓如实悟入一切诸法。云何所悟一切诸法？谓蕴、界、处有为无为。云何悟入？谓观察五蕴寂灭如幻，空无所有，如是悟时不见悟入，无觉无思，一切分别悉皆寂灭。若于诸蕴如是悟入，即为悟入一切诸法，是名出家所修行法。菩萨如是修此行时，亦不舍离一切众生。何以故？是菩萨如自所观为众生说，而亦不著法及众生。善男子，是为菩萨成就一法，速得阿耨多罗三藐三菩提，亦令佛刹具足圆满。”

说此法时，摧过咎菩萨得无生忍，欢喜踊跃，上升虚空，高七多罗树。于彼众中，二千众生发菩提心；一万四千诸天及人，远尘离垢，于诸法中得法眼净。于是世尊熙怡微笑，从其面门放种种色光，照无量世界；照已还来，绕佛三匝，而从顶入。

是时，阿难即从座起，整理衣服，偏袒右肩，右膝著地，于世尊前，而说颂曰：

&nbsp;&nbsp;&nbsp;&nbsp;“自在力导师，&nbsp;&nbsp;&nbsp;&nbsp;到诸法彼岸，

&nbsp;&nbsp;&nbsp;&nbsp;一切智人尊，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;善逝十力尊，&nbsp;&nbsp;&nbsp;&nbsp;能为诸利益，

&nbsp;&nbsp;&nbsp;&nbsp;三世悉明达，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;了众生心行，&nbsp;&nbsp;&nbsp;&nbsp;上中下差别，

&nbsp;&nbsp;&nbsp;&nbsp;知诸想无碍，&nbsp;&nbsp;&nbsp;&nbsp;愿佛为宣说。

&nbsp;&nbsp;&nbsp;&nbsp;亿那由诸天，&nbsp;&nbsp;&nbsp;&nbsp;咸来顶礼佛，

&nbsp;&nbsp;&nbsp;&nbsp;愿发微妙音，&nbsp;&nbsp;&nbsp;&nbsp;充济诸渴仰。

&nbsp;&nbsp;&nbsp;&nbsp;胜定到彼岸，&nbsp;&nbsp;&nbsp;&nbsp;智慧亦复然，

&nbsp;&nbsp;&nbsp;&nbsp;远离于错谬，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;百千诸天众，&nbsp;&nbsp;&nbsp;&nbsp;为法故来集，

&nbsp;&nbsp;&nbsp;&nbsp;无量诸比丘，&nbsp;&nbsp;&nbsp;&nbsp;合掌皆愿闻。

&nbsp;&nbsp;&nbsp;&nbsp;奏种种音乐，&nbsp;&nbsp;&nbsp;&nbsp;供养于如来，

&nbsp;&nbsp;&nbsp;&nbsp;善哉佛世尊，&nbsp;&nbsp;&nbsp;&nbsp;愿决众疑惑。”

佛告阿难：“汝今见此摧过咎菩萨升虚空不？”

阿难白言：“唯然！已见。”

佛言：“善男子，此摧过咎，却后过于六万二千阿僧祇劫，于此世界当得成佛，号寂静调伏音声，劫名离热恼。彼佛刹土功德庄严，及以声闻、菩萨之众，亦如不动如来妙喜世界，等无差别。”

是时，世尊与诸比丘，到阿阇世王宫已，各随次第，敷座而坐。时，王即以种种饮食，手自斟酌，供养世尊及比丘僧，悉令充足；复以上妙衣服，奉献如来。即于佛前，踞卑床座，而白佛言：“世尊，忿恨瞋恼从何而生？愚痴无智由何而灭？”

佛告大王：“忿恨瞋恼，我我所生。若不能知功德、过失及我我所，名为无智。若如实知彼我我所，此即非智非非智也。大王当知，一切诸行来无所从，去无所至；若无来去，则无生灭；若无生灭，彼智无智亦复皆无。何以故？无有少法而能了知生与非生。若离能知，是为知也。”

时，阿阇世王白佛言：“世尊，希有如来应正等觉如是善说。我今宁可闻法中夭，不愿徒生寿命相续。”

尔时，世尊为阿阇世劝发开晓令欢喜已，从座而去，诣耆阇崛山，洗足已，敷座而坐，入于三昧。是时如来为法施故，于晡时间，从三昧起。诸大菩萨及声闻众皆从定出。于是文殊师利与四万二千趣菩萨乘诸天子俱，弥勒菩萨与五千菩萨众俱，勇猛雷音菩萨与五百菩萨众俱，如是一切菩萨及诸声闻并阿阇世王，各将眷属前后围绕，诣如来所，顶礼佛足，退坐一面。时王舍城，复有无量百千众生，皆共往诣耆阇崛山，到如来所，顶礼佛足，退坐一面。

于是舍利弗，承佛威神，从座而起，偏袒右肩，右膝著地，合掌恭敬，而白佛言：“如来，前已于王舍城廛肆之内，为摧过咎，略说菩萨摩诃萨功德庄严清净佛刹。善哉！世尊，唯愿广说，如诸菩萨行不退转菩提之行，息诸烦恼，严净佛刹，圆满大愿，具足修行诸波罗蜜，远离声闻、辟支佛地，履践如来所行之迹，降伏众魔，制诸外道，具一切智转妙法轮。如是菩萨，乃至未得一切种智，而能决定利益安乐无量众生。世尊，今此会中为求菩提善男子、善女人，闻是法已，欢喜修行。”

于时，世尊作是思惟：“今我所说，非但为此现前会众，是故宜应示现神变。”作是念已，放百千亿妙色光明。一一光明普照十方百千亿土，彼诸佛土所有日月、天龙摩尼、电火光明映蔽不现；而彼一切大小围山、须弥山王，及余诸山、丛林树木，为佛光明之所鉴彻，无能现影。是时如来复现威德謦欬之声，其声遍闻十方世界。

尔时，东方去此八十四恒河沙等佛刹，有世界名普光明，彼现有佛，号集吉祥王。而彼佛刹无有声闻、辟支佛名，唯是菩萨充满其土。一一菩萨，各有百亿不退菩萨，而为眷属。时，彼众中有一菩萨，名曰法上。以何义故，名为法上？谓彼菩萨于众会前闻说法已，上升虚空高七多罗树，自隐其身，说菩萨藏法门，名陀罗尼金刚句。时，彼会众咸作念言：“一切诸法但有其声。何以故？即如法上菩萨，不见身相，但闻其声。此声无体，如彼身相。既离见闻，则为法性。”说此法时，会中无量得忍菩萨，遥见彼土法上菩萨；又见此刹佛放光明，及闻其声暨乎彼界。彼诸菩萨即时共诣集吉祥王如来所，顶礼佛足，却住一面。法上菩萨白佛言：“世尊，以何因缘而现此瑞？未曾有也。”佛言：“善男子，西方去此过八十四恒河沙等佛刹，有世界名娑婆，彼现有佛，号释迦牟尼，为欲召集十方世界诸菩萨故，一切毛孔放此光明及謦欬声。”法上菩萨白佛言：“世尊，我今欲往娑婆世界，礼觐供养释迦如来及诸菩萨，并欲听法。”佛言：“可往！今正是时。”尔时，法上菩萨即作是念：“今我以何神变，往彼礼觐释迦如来？”作是念已，即入一切庄严身三昧；由是三昧威神力故，令此三千大千世界满中妙华积至于膝，百千音乐同时俱作，宝幢幡盖种种庄严，复以妙香普熏此界，犹如他化自在天宫。是时法上菩萨，现神变已，即与六十三亿大菩萨众，前后围绕，譬如壮士屈伸臂顷，从彼土没，现此界中。到如来所，头面礼足，右绕三匝，随所来方，以愿力故，化现莲华而坐其上。

尔时，南方去此过九十六亿那由他佛刹，有世界名离尘，彼现有佛，号师子勇猛奋迅，而为无量大菩萨众，恭敬围绕。于彼众中，有一菩萨，名曰宝掌。以何义故，名为宝掌？谓彼菩萨，于诸佛土化众生时，欲以右手遍扪若干诸佛世界，即随所欲而能成办；从其手出佛、法、僧声，施、戒、忍、进、禅、慧、慈悲喜舍之声，出如是等百千亿那由他法宝之声。尔时，宝掌菩萨见大光明，闻謦欬声，诣彼佛所，白言：“世尊，以何因缘而有此瑞？”佛言：“善男子，北方去此过九十六亿那由他佛刹，有世界名娑婆，佛号释迦牟尼，为欲演说佛刹功德庄严法门，集诸菩萨，令闻此法摄受功德故现斯瑞。”宝掌菩萨白佛言：“世尊，我等欲往娑婆世界，礼觐供养释迦如来及诸菩萨，并欲听法。”佛言：“善男子，宁用去为？何以故？彼娑婆世界，具足三毒苦恼众生之所聚集。”宝掌菩萨白佛言：“世尊，彼释迦如来应正等觉，见何义利，舍严净刹，现秽土中？”佛言：“善男子，彼佛如来昔于长夜，作如是言：‘愿我速得成就大悲，常于弊恶众生之中，成等正觉，转妙法轮。’”宝掌菩萨复白佛言：“世尊，彼释迦如来，乃能往昔发是大悲难发之愿，现于如此恶世界中。如是慈尊，甚为难遇，我今当往礼觐供养。”佛言：“可尔！今正是时。然善男子，汝诣彼土，应当谨察，无自毁伤。所以者何？生彼世界诸菩萨等，虽为难遇；其余众生心行险诐，难可调伏。”宝掌白言：“彼土虽有忿恨怨仇，无伤于我。假使一切众生尽未来际，瞋恨骂辱，乃至刀杖瓦石打掷，悉能受之，终不加报。”尔时，师子勇猛奋迅如来，谓彼一切众菩萨言：“诸善男子，汝等若能如宝掌者，可与俱行。”说是语时，于彼会中，有七万二千菩萨，同声白言：“我等共往娑婆世界。”宝掌菩萨即作是念：“今我以何神变，往彼礼觐释迦如来，复能安乐无量众生？”作是念已，即以右手，覆此三千大千世界，雨诸饮食、衣服、车乘、金、银、琉璃、真珠、珂贝、珊瑚、璧玉，随诸众生心所希望悉能充满，乐闻法者即令得闻，复使无量闻法众生证得真实，亦令无数病苦众生受胜妙乐。是时宝掌菩萨现神变已，与诸菩萨，于一念顷，从彼土没，现此界中。到如来所，顶礼佛足，右绕三匝，随所来方，以愿力故，化现莲华而坐其上。

尔时，西方去此过七十二亿那由他百千佛刹，有世界名摩尼藏，彼现有佛，号摩尼积王。其佛刹土，清净琉璃之所成就；无有声闻及辟支佛，唯是清净大菩萨众。去来坐立于琉璃地，咸见如来分明显现。如明镜中睹其面像；是诸菩萨，于彼地中见佛世尊，亦复如是。见已请法，佛便为说往昔大愿，彼诸菩萨闻法得忍。尔时，如来于眉间毫相摩尼宝中，放大光明遍照彼刹，其中所有日月光明映蔽不现，以华开合而为昼夜。于彼刹中，有一菩萨，名胜智愿，遇斯光已，便诣佛所，白佛言：“世尊，以何因缘而有此瑞？”佛言：“善男子，东方去此过七十二亿那由他百千佛刹，有世界名娑婆，佛号释迦牟尼，为欲召集诸菩萨故而现斯瑞。”时胜智愿，闻是语已，白佛言：“世尊，我等欲往娑婆世界，礼觐供养释迦如来及诸菩萨，并欲听法。”佛言：“可往！今正是时。”时胜智愿，作是念言：“今我以何神变，往彼礼觐释迦如来？”作是念已，即入三昧，令此三千大千世界，三恶道苦悉皆消灭，得无上乐，譬如比丘得诸禅定。是时一切诸天、世人及以非人，不为贪恚愚痴诸见、我慢、忿恨、怒害、悭嫉、憍谄、覆藏之所逼恼，皆发慈心。尔时，胜智愿菩萨现神变已，与四万二千菩萨，于一念顷，从彼土没，现此界中。到如来所，头面礼足，随所来方，以愿力故，化现莲华而坐其上。

尔时，北方去此过六万三千佛刹，有世界名常庄严，彼现有佛号娑罗起王。其佛刹土，初未曾闻女人之称，一切皆是莲华化生，袈裟随体。时，佛为彼诸菩萨众，说佛种性印法门。何等名为佛种性印？所谓最初发菩提心，从此即为具菩萨戒，入菩萨藏，得陀罗尼心无散乱，不离于舍证入空性，正修无相无所愿求，性离贪染于蕴、界、处而能证入，所作随觉乐求佛慧，于无生性真实了知，证于诸法而无分别，具足正见，断于妄念，是故名为佛种性印。时，彼众中有一菩萨，名相庄严星宿聚王，本愿殊胜；若有众生见其身者，必定当得三十二相。时，彼菩萨遇佛光明及闻其声，便诣佛所，顶礼双足，右绕三匝，白佛言：“世尊，以何因缘而有此瑞？”佛言：“善男子，于此南方过六万三千佛刹，有世界名娑婆，佛号释迦牟尼，为欲召集诸菩萨故而现此瑞。”彼菩萨言：“何故名为娑婆世界？”佛言：“彼界堪忍贪恚愚痴及诸苦恼，是故名为娑婆世界。”彼菩萨言：“娑婆世界诸众生等，皆能忍受恶骂捶打，诸恼乱耶？”佛言：“善男子，彼界众生少能成就若斯功德，而多随顺贪恚愚痴、怨恨缠缚。”彼菩萨言：“若如是者，彼界不应名娑婆也。”佛言：“相庄严星宿聚王，彼佛刹土，亦有行菩萨乘诸善男子及善女人，已曾供养无量诸佛，成就忍辱，将护众生，善自调伏。若有众生以诸苦恼而来加害，悉能含忍，终不放逸，贪恚愚痴。善男子，由有如此诸善丈夫，是故彼界名曰娑婆。又彼界中，亦有众生，具足众恶，少能悔过，其心粗猛而无愧耻，不敬佛，不重法，不爱僧，当堕地狱、畜生、饿鬼。彼释迦如来，于此下劣众生之中，悉能忍受骂辱嫌恨、诽谤恼乱、恶言恐胁，心如大地不可动摇无所违逆，若得供养及以不得，心无高下亦无憎爱，是故彼界名曰娑婆。”尔时，相庄严星宿聚王菩萨白佛言：“世尊，我等今者得大善利，不生于彼弊恶下劣众生之中。”佛言：“善男子，莫作是说。何以故？东北方有世界，名妙庄严忍，彼现有佛，号大自在王。其土众生，皆悉具足一向安乐。譬如比丘入于灭定，彼之安乐亦复如是。若有众生于彼佛土，亿百千岁修诸梵行；不如于此娑婆世界，一弹指顷于诸众生起慈悲心，所获功德尚多于彼，何况能于一日一夜住清净心！”尔时，相庄严星宿聚王菩萨白佛言：“世尊，我等欲往娑婆世界，礼觐承事释迦如来及诸菩萨，并欲听法。”佛言：“可往！今正是时。”尔时，相庄严星宿聚王菩萨，即作是念：“今我以何神通之力，往彼礼觐释迦如来？”作是念已，于虚空中化成宝盖，覆此三千大千世界，百千万亿珠缨宝幡周匝垂布；于其盖中雨种种华，百千音乐自然而奏；复令此会比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，各自见身具三十二相现宝盖中。尔时，相庄严星宿聚王菩萨，现神变已，与十亿菩萨，于一念顷，从彼土没，现此界中。到如来所，顶礼双足，右绕三匝，随所来方，以愿力故，化现莲华，而坐其上。

如是乃至遍于十方，各有无量阿僧祇佛刹中，无量阿僧祇百千亿菩萨，见大光明，闻謦欬声，问彼世尊而来此土，顶礼佛足，各坐一面，亦复如是。又此界中，释梵护世，大威德天，诸龙、夜叉、乾闼婆、阿修罗、迦楼罗、紧那罗、摩睺罗伽等，皆见光明，咸来佛所，顶礼双足，却坐一面。

尔时，世尊现神变已，十方无量百千亿那由他佛刹，所有菩萨来集会者，皆见此土功德庄严，并佛身量，菩萨、声闻及受用具，与自本刹悉皆同等，然知彼此刹无杂乱。尔时，弥勒菩萨即从座起，整理衣服，偏袒右肩，右膝著地，合掌向佛，而说颂曰：

&nbsp;&nbsp;&nbsp;&nbsp;“名振十方智无量，&nbsp;&nbsp;&nbsp;&nbsp;放大光明照世间，

&nbsp;&nbsp;&nbsp;&nbsp;一切众生共度量，&nbsp;&nbsp;&nbsp;&nbsp;莫测人尊胜智慧。

&nbsp;&nbsp;&nbsp;&nbsp;十方无量亿菩萨，&nbsp;&nbsp;&nbsp;&nbsp;为求法故咸来集，

&nbsp;&nbsp;&nbsp;&nbsp;而皆信乐诸法门，&nbsp;&nbsp;&nbsp;&nbsp;愿佛演说令欢喜。

&nbsp;&nbsp;&nbsp;&nbsp;如来戒定及智慧，&nbsp;&nbsp;&nbsp;&nbsp;名称普闻十方国，

&nbsp;&nbsp;&nbsp;&nbsp;演法无畏犹师子，&nbsp;&nbsp;&nbsp;&nbsp;光遍虚空如日照。

&nbsp;&nbsp;&nbsp;&nbsp;一切天龙与罗刹，&nbsp;&nbsp;&nbsp;&nbsp;及诸比丘比丘尼，

&nbsp;&nbsp;&nbsp;&nbsp;优婆塞众优婆夷，&nbsp;&nbsp;&nbsp;&nbsp;合掌乐闻如来说。

&nbsp;&nbsp;&nbsp;&nbsp;过去未来及现在，&nbsp;&nbsp;&nbsp;&nbsp;世尊于彼悉了知，

&nbsp;&nbsp;&nbsp;&nbsp;以胜解力拔群迷，&nbsp;&nbsp;&nbsp;&nbsp;愿决疑惑令开晓。

&nbsp;&nbsp;&nbsp;&nbsp;云何菩萨智慧行，&nbsp;&nbsp;&nbsp;&nbsp;严净佛刹令光洁？

&nbsp;&nbsp;&nbsp;&nbsp;云何诸愿速成满？&nbsp;&nbsp;&nbsp;&nbsp;今请如来为宣说。

&nbsp;&nbsp;&nbsp;&nbsp;云何无悭戒无缺，&nbsp;&nbsp;&nbsp;&nbsp;能忍骂辱诸难事，

&nbsp;&nbsp;&nbsp;&nbsp;精进修行无懈倦，&nbsp;&nbsp;&nbsp;&nbsp;解脱无量苦众生，

&nbsp;&nbsp;&nbsp;&nbsp;专心乐入三昧门，&nbsp;&nbsp;&nbsp;&nbsp;游止清净禅宫殿，

&nbsp;&nbsp;&nbsp;&nbsp;处世利益而无染，&nbsp;&nbsp;&nbsp;&nbsp;譬如莲华不著水？

&nbsp;&nbsp;&nbsp;&nbsp;云何智慧出世间，&nbsp;&nbsp;&nbsp;&nbsp;开阐甚深微妙法，

&nbsp;&nbsp;&nbsp;&nbsp;降伏一切诸魔众，&nbsp;&nbsp;&nbsp;&nbsp;速能具足奢摩他？”

## 大宝积经卷第五十九

### 文殊师利授记会第十五之二

尔时，世尊告弥勒菩萨摩诃萨言：“汝今为佛严办法座，我当升已，说往昔志乐所修诸行善巧出生诸佛刹土功德庄严趣向真实法门。”

尔时，弥勒菩萨即作是念：“今者世尊，以何义故令我严座，不使阿难、大目连等？如何弃舍彼诸声闻，将非唯为诸菩萨说？或彼声闻及辟支佛，于此法门而非器故，以是世尊令我敷座。”

尔时，弥勒菩萨即为如来，以神通力，化作众宝师子之座，高四万由旬，周匝严丽柔软天衣以敷其上。从其座出种种光明，照此三千大千世界。尔时，如来升其座已，令此世界六种震动。

尔时，世尊告长老舍利弗：“菩萨成就四法，能令所愿皆得满足。何等为四？一者、发胜志乐，二者、于诸众生起悲愍心，三者、发起精进，四者、承事善知识。

“复次，舍利弗，菩萨成就一法，令愿不退严净佛刹。何谓一法？是菩萨应当乐学不动如来为菩萨时，本所修行立弘誓愿：‘我当所在生处，初生之时，若不出家，则为欺诳十方诸佛。’如是，舍利弗，是诸菩萨应随顺学。若佛出世、若不出世，一切生处皆悉决定舍家出家。何以故？而诸菩萨最胜利益，所谓出家。舍利弗，乐出家者，则能摄取十种功德。何等为十？一者、不著诸欲，二者、乐阿兰若，三者、行佛所行，四者、离凡夫行，五者、不著妻子及以财产，六者、离恶道因，七者、修善趣法，八者、宿世善根皆不损减，九者、恒为诸天之所叹羡，十者、一切鬼神恭敬守护。若菩萨常乐出家，获得如是十种功德。是故，舍利弗，菩萨志求菩提，欲度众生，常当出家。是名菩萨成就一法。

“复次，舍利弗，菩萨成就二法，令愿不退严净佛刹。何等为二？所谓菩萨不乐声闻地，不求声闻乘，不爱乐说声闻乘处，不亲近声闻乘者，不学声闻戒，不乐宣说共声闻乘相应之法，亦不劝他行声闻乘，于缘觉乘亦复如是；唯为佛法，劝发众生成就最上阿耨多罗三藐三菩提。是名为二。舍利弗，若有劝他趣入佛乘，此菩萨则能摄取十种功德。何等为十？一者、得清净刹，无有声闻及辟支佛；二者、得纯一清净诸菩萨众；三者、诸佛世尊之所护念；四者、常为诸佛称名赞叹而为说法；五者、所发之心皆悉广大；六者、若生天上，当作帝释或梵天王；七者、若生人中，作转轮王；八者、常见诸佛；九者、为诸天人之所爱乐；十者、摄取无量无边阿僧祇功德。何以故？舍利弗，若有能令三千大千世界所有众生，一切皆得阿罗汉果，或复置于缘觉之地；若复有能置一众生于佛菩提，此之功德甚多于彼。何以故？舍利弗，不由声闻、缘觉出现，佛种不断。世若无佛，则无声闻及辟支佛。舍利弗，以佛出现，令佛种不断，亦复出生声闻、缘觉。是故，舍利弗，菩萨令他住佛乘中，得如是等十种功德，得清净刹。

“复次，舍利弗，菩萨成就三法，令愿不退，摄受佛刹功德庄严。何等为三？一者、尊重爱乐住阿兰若，二者、无所染著而行法施，三者、坚固安住净戒律仪。舍利弗，菩萨坚住戒律，得十无畏。何等为十？一者、入聚落无畏，二者、众中说法无畏，三者、饮食无畏，四者、出聚落无畏，五者、入寺无畏，六者、大众中食无畏，七者、教授无畏，八者、亲近和尚阿阇梨无畏，九者、于自眷属慈心教诲无畏，十者、受用衣服、饮食、卧具、医药无畏。住戒律者，所有言说，令他信受。舍利弗，是为菩萨十种无畏。舍利弗，菩萨说法心无所著，则能摄受十种功德。何等为十？一者、不生恶欲，二者、不求他人识知，三者、不起名闻心，四者、于檀越家心不系著，五者、不占护他家，六者、于极下劣四事供养而生喜足，七者、说法令他信受，八者、善神守护，九者、不生邪觉，十者、起念佛心。是名为十。舍利弗，菩萨尊敬爱乐住阿兰若，成就十种功德利益。何等为十？一者、远离世俗言论，二者、专习闲静，三者、心缘定境，四者、舍诸营务，五者、爱乐诸佛，六者、恒受禅定喜乐，七者、修梵行时无有障碍，八者、少用功力而得三昧，九者、所受教法未尝忘失，十者、所闻法义皆悉了知。是名为十。

“复次，舍利弗，菩萨成就四法，令愿不退严净佛刹。何等为四？一者、如说能行，如行能说；二者、常自谦下；三者、远离悭嫉；四者、见他得利，心生欢喜。是名为四。舍利弗，是菩萨如行能说，有四种利益。何等为四？一者、口中常出青莲华香，二者、语业清净言无错谬，三者、一切世间所共信受，四者、摄受诸佛圆满音声。是名为四。舍利弗，菩萨谦下，有四种利益。何等为四？一者、远离恶趣畜生等身，二者、受妙快乐，三者、潜谋暴贼俱不能害，四者、堪受人天恭敬礼拜。是名为四。舍利弗，菩萨远离悭嫉，有四种利益。何等为四？一者、不忘施心；二者、于饥馑时作大施主；三者、见持戒者来承迎引纳；四者、若受他施及施于他，无有一人而生嫉妒。是名为四。舍利弗，菩萨见他得利生欢喜心，有四种利益。何等为四？一者、常生是心，我摄众生应与利乐，彼既自得故生欢喜；二者、所有财物，王难、水火劫贼、怨亲无能侵夺；三者、随所生处，财宝诸子皆悉具足，王不嫉忌，何况余人？四者、蓄用资财俱无穷尽。是名为四。舍利弗，是菩萨成就四法。

“复次，舍利弗，菩萨成就五法，令愿不退严净佛刹。何等为五？一者、彼菩萨诣说法者而问之言：‘修何等行，能得佛刹清净庄严？’若得闻已，如说修行。二者、菩萨清净持戒及愿力故生佛国中，生彼国已，观察彼土种种庄严众宝资具，及诸声闻、菩萨大众诸相微妙，于如来所恭敬尊重，白言：‘世尊，菩萨修何等行，得广大佛刹清净庄严？’而彼如来知此菩萨志乐殊胜，即为宣说如是功德成就佛刹，彼得闻已如法修行。三者、菩萨有智有行，应净其智，应进其行。云何净智？谓于能缘及所缘法，远离声闻、缘觉智故。云何进行？谓如所闻必定修行，离不行故。四者、菩萨善知有因及知出离，言：‘有因者，谓不正思惟，是四颠倒之所依止，为生死因故。言出离者，谓正修行，于一切法不起分别，为出离故。’五者、菩萨了知诸佛体性及刹土性，俱但有名，名亦寂灭，如是了知，不起知想。是名为五。

“复次，舍利弗，菩萨成就六法，速得阿耨多罗三藐三菩提，亦能摄取一切世界最上佛刹。何等为六？一者、此菩萨为大施主，所有珍玩可爱乐物，欢喜布施，无所吝著。又作是念：‘我行大施，圆满大乘，所谓求阿耨多罗三藐三菩提时，一切悉舍，心无所著，具足成就菩提资粮。舍自身命尚不生悔，何况财产及妻子等？’舍利弗，何故如来名一切智？谓行菩萨行时，于自所有一切皆舍，以是义故，得菩提已，名一切智。二者、若菩萨在家、出家，宁舍身命终不破戒；以此持戒，共诸众生，回向阿耨多罗三藐三菩提。如是持戒自觉欢喜，乐修梵行昼夜安乐，益加求法住正修行，厌怖三界希求出离，虽见出要顾念众生：‘如我所苦，彼亦皆然。我当荷兹重担摄取众生，置于涅槃安乐之处。’如是持戒，自觉喜时获大悲心，乃至未得一切种智，不舍精进如救头燃。三者、菩萨被忍辱铠，离于高慢，得大忍力。若遇骂辱及捶打时，忍心成就，不生瞋恨。假使有棒如须弥山，有人执持，于亿劫中常见打骂，而亦不生怨恨之心。何以故？‘彼诸众生未随佛学，而我方将随佛修学。’是故于彼所得打骂，便能增长尔所大悲：‘我当为诸众生被弘誓铠，摄取众生令得解脱入于涅槃，是故我今不应瞋恨。’菩萨正住如是忍时，则得成就十种具足。何等为十？一者、种姓，二者、财产，三者、眷属，四者、色相，五者、善舍，六者、善友，七者、得闻正法，八者、如说修行，九者、临命终时得见诸佛，十者、既见佛已生净信心。是为十种功德具足。四者、菩萨为欲成就善法，坚固自课发起精进；又为一一众生，尽未来际于生死中，次第修行诸精进行而不疲倦。以自课业及此大悲，为一切众生，于尔所时，流转生死不舍众生。舍利弗，若有菩萨，十方各如恒沙世界满中七宝，于念念中奉上如来，如是相续尽未来际；若有菩萨，发大悲心，被精进铠，而此功德复多于彼。舍利弗，菩萨具此精进，得十种胜志乐法。何等为十？一者、离凡愚行，二者、摄受佛行，三者、见生死过，四者、住大悲心，五者、不退本愿，六者、少诸疾病，七者、顺诸佛教，八者、薄淫怒痴，九者、随文了义，十者、修行成就。是名为十。五者、菩萨作是思惟：‘诸佛如来心常在定，未曾失念。我应随佛所行；若心散乱，终不能证佛所行处。是故应当舍离一切心所取著，亦舍一切利养、恭敬、聚落城邑、饮食资生及诸亲友。’为欲利益诸众生故，不舍众生，乐阿兰若住寂静处，独行无侣如犀一角，住静处已起大慈心，初遍一方渐至十方普遍众生，慈心遍已得入禅定。舍利弗，若有在家菩萨，以一切乐具，于恒沙劫，供养一切恒沙诸佛及比丘众；若有出家菩萨，行于七步，向阿兰若寂静之处，而此福德甚多于彼，以能速得大菩提故。舍利弗，菩萨乐住寂静入禅定者，获十种功德利益。何等为十？一者、得念，二者、得慧，三者、修行，四者、迅辩，五者、得陀罗尼，六者、善知法生，七者、善知法灭，八者、戒聚无犯，九者、诸天供养，十者、不贪他好。是名为十。六者、菩萨善知智慧等流，谓作是念：‘智慧以戒为首，白法增长以慧为首，是故菩萨应学智慧。世间所有难作难成，一切工巧，一切医药，皆悉遍学，而此智慧不能证入离欲寂灭，亦复不能趣向菩提，非向沙门，非婆罗门，非向涅槃。是故我今应更遍求法药工巧，以如是智，令我得彼究竟寂灭。’彼菩萨求诸法本，不见少法能起于法，以不见故住于寂灭，住寂灭故则无热恼，无热恼故了知生死，为众生故而受彼生，令诸众生除灭苦故。是名为六。

“复次，舍利弗，菩萨成就七法，令愿不退严净佛刹。何等为七？一者、自舍一切而施不可得故，二者、戒不缺犯不计著戒故，三者、忍辱柔和而众生不可得故，四者、发起精进身心不可得故，五者、成就禅定不住禅故，六者、智慧圆满无分别故，七者、随念诸佛远离相故。是名为七。

“复次，舍利弗，菩萨成就八法，令愿不退严净佛刹。何等为八？一者、不乐涅槃，二者、施庄严具，三者、其心广大，四者、尊敬法师，五者、不行邪名，六者、平等惠施，七者、不自矜高，八者、不凌蔑他。是名为八。

“复次，舍利弗，菩萨成就九法，令愿不退严净佛刹。何等为九：一者、具身律仪，二者、具语律仪，三者、具意律仪，四者、灭诸贪欲，五者、灭诸瞋恚，六者、灭诸愚痴，七者、不行欺诳，八者、为坚固友，九者、不轻慢善知识。是名为九。

“复次，舍利弗，菩萨成就十法，令愿不退严净佛刹。何等为十？一者、闻地狱苦，但起大悲，不生怖畏。二者、闻畜生苦，但起大悲，不生怖畏。三者、闻饿鬼苦，但起大悲，不生怖畏。四者、闻诸天衰恼，但起大悲，不生怖畏。五者、闻人中饥馑、贼盗怨敌杀害，但起大悲，不生怖畏。六者、菩萨作如是念：‘我于此时当起精进，乃至未得清净佛刹，终不懈慢。’七者、令我刹中饮食、衣服随念即得。八者、我佛刹中，诸众生等寿命无量。九者、我佛刹中，诸众生等无彼我心。十者、我佛刹中，所有众生决定趣向无上菩提。是名为十。

“复次，舍利弗，若菩萨执持妙华诣如来所，或佛塔所，兴供养时，作是愿言：‘如此妙华色香殊胜，见者欣悦。我成佛时，令我刹中如是种种妙华遍布，及众宝树周匝庄严，乃至末香、涂香、衣服、饮食、宝盖、幢幡、金、银、琉璃、真珠等宝，用供养时，亦应如是。’回向佛刹功德庄严，以彼菩萨住戒律故，随心所愿皆得成就。

“复次，舍利弗，菩萨不求自乐，喜他得乐。是故菩萨得菩提时，彼佛刹中所有众生，悉皆具足一向快乐。

“复次，舍利弗，菩萨常应普皆摄取十善业道，悉以回向一切种智。是故菩萨得菩提时，彼佛刹中所有众生，初生即具十善业道，及出离智。

“复次，舍利弗，菩萨随所至方劝诸众生，悉皆令趣无上菩提，唯赞佛乘，不说二乘及所共法。是故菩萨得菩提时，彼佛刹中所有众生，决定当得无上菩提，永离声闻及辟支佛，无量菩萨充满其国。

“复次，舍利弗，菩萨于他利养终不遮断，见他得利常生欢喜。是故菩萨得菩提时，彼佛刹中所有众生，受用资具恒无断绝，具足获得大法光明。

“复次，舍利弗，菩萨若见比丘、比丘尼有过犯者，终不发扬，但自安住正法之中。是故菩萨得菩提时，彼佛刹中，一切无有过失之名。何以故？以彼大众皆得清净无过失法。

“复次，舍利弗，菩萨乐法求法不生热恼，如所闻法正住修行。是故菩萨得菩提时，彼佛刹中众生生者，求法乐法皆无热恼，如所闻法随顺修行。

“复次，舍利弗，菩萨弦歌鼓吹种种音乐，供养佛塔，以此善根，回向佛刹功德庄严。是故菩萨得菩提时，彼佛刹中百千音乐不鼓自鸣。

“复次，舍利弗，菩萨若见失念众生，令得正念。是故菩萨得菩提时，令诸弟子得禅悦食。

“舍利弗，如是佛刹功德，具足如来辩才，或一劫或过一劫说不能尽。舍利弗，然我今者随诸菩萨之所乐欲，如是略说。胜志乐者，闻已趣向，当得圆满佛刹功德。舍利弗，菩萨成就三法，速得阿耨多罗三藐三菩提，所求佛刹皆得成就。何等为三？一者、大愿殊胜，二者、住不放逸，三者、如所闻法起正修行。是名为三。”

尔时，舍利弗白佛言：“世尊，如来希有，善说此法！世尊住不放逸故，得菩提分法；住修行故，得大菩提；住胜愿故，成就佛刹功德庄严。”

佛告舍利弗：“如是，如是，如汝所说，如我往昔以大愿力成就佛刹，不放逸故得成菩提。舍利弗，若但言说，住于放逸而不修行，彼尚不能至声闻地，何况能得阿耨多罗三藐三菩提？是故菩萨若欲自知是真菩萨，如菩萨所学，应如是学。”

尔时，会中四万菩萨从座而起，合掌向佛，同声白言：“如佛所说，菩萨学处，我当随学。住不放逸，修行成就，满足大愿，严净佛刹。”

尔时，世尊熙怡微笑。

时，舍利弗白佛言：“世尊，以何因缘现此微笑？”

佛告舍利弗：“汝见此诸善男子师子吼不？”

舍利弗言：“唯然！已见。”

佛言：“舍利弗，此诸善男子，过百千劫，各于异刹，得阿耨多罗三藐三菩提，同号愿庄严。亦如当来师子佛等，其土清净如无量寿国，唯除寿量。”

舍利弗言：“彼诸如来寿量几何？”

佛言：“彼一一佛皆寿十劫。”

尔时，师子勇猛雷音菩萨，即从座起，偏袒右肩，右膝著地，合掌向佛，白言：“是文殊师利童真菩萨，诸佛世尊常所称叹，久如当得阿耨多罗三藐三菩提？所得佛刹，当复云何？”

佛言：“善男子，汝当自问文殊师利？”

时，师子勇猛问文殊师利言：“仁者何时当得阿耨多罗三藐三菩提？”

答言：“善男子，何不问我趣菩提不？而乃问我成菩提耶？何以故？我于菩提尚不趣向，何况当得？”

问言：“文殊师利，仁者岂不为利众生故，趣菩提耶？”

答言：“不也。何以故？众生不可得故。若众生是有，可为利益趣向菩提；而众生寿命及福伽罗皆无所有，是故我今不趣菩提，亦不退转。”

师子勇猛言：“文殊师利，仁者趣向诸佛法不？”

答言：“不也。善男子，一切诸法皆趣向佛法。何以故？诸法无漏、无系、无形、无相，为趣向佛，如趣向佛，诸法亦然。善男子，而汝所问趣向佛法，我今问汝，随汝意答。于意云何？为色求菩提耶？为色本性求，为色如求，为色自体求，为色空求，为色离求，为色法性求菩提耶？善男子，于意云何？为色得菩提耶？乃至为色法性得菩提耶？”

答言：“不也，文殊师利。色不求菩提，乃至色法性不求菩提；色不得菩提，乃至色法性亦不得菩提。”

文殊师利言：“于意云何？受、想、行、识求菩提，乃至识法性求菩提耶？识得菩提，乃至识法性得菩提耶？”

答言：“不也，文殊师利。受、想、行、识不求菩提，乃至识法性不求菩提；识不得菩提，乃至识法性不得菩提。”

文殊师利言：“于意云何？离于五蕴，有我我所耶？”

答言：“不也。”

文殊师利言：“如是，如是。善男子，更以何法而求菩提及得菩提？”

师子勇猛言：“文殊师利，仁者所言众皆诚信，而今乃说不求菩提、不得菩提。新发意菩萨闻此所说，必生惊怖。”

文殊师利言：“善男子，一切诸法无有惊怖，于实际中亦无惊怖。如来为于无惊怖者而演说法；若惊怖者，彼即生厌；若生厌者，彼则离欲；若离欲者，彼则解脱；若解脱者，则无菩提；若无菩提，是则无住；彼若无住，是即无去；若无有去，是则无来，则无愿求；若无愿求，则不退转；若不退转，则为退转。退转何法？所谓执我、众生、命者及福伽罗，若断若常取相分别，悉皆退转；彼若退转，则不退转。不退何法？谓空、无相、无愿、实际，及诸佛法皆不退转。何谓佛法？谓不离不著及无所缘，无入无出，无有所行，亦无表示，但有其名，同空无有生，无去无来，无染无净，无尘离尘，无我无分别，无和合无执取，平等无违，是为佛法。善男子，此诸佛法，非法非非法。何以故？以诸佛法无生处故。故彼新发意菩萨闻此说已，若生惊怖，速得菩提。若起分别，作如是念：‘而今我等所成菩提，随有发心，住于现证，乃得菩提。若不发心，终不能得。’如是分别皆不生故，菩提及心俱不可得；不可得故，则无分别；若无分别，则无现证。何以故？现证所因不可得故。善男子，于意云何？虚空可得菩提耶？”

答言：“不也。”

又言：“善男子，如来岂不证一切法同虚空耶？”

答言：“如是，如是。”

又言：“善男子，如虚空，菩提亦尔；如菩提，虚空亦然。虚空、菩提无二无别。若菩萨知此平等，则无有知，亦无不知，亦无不见。”

说此法时，一万四千比丘，尽诸有漏，心得解脱。十二那由他比丘，远尘离垢，于诸法中得法眼净。九万六千众生，发菩提心。五万二千菩萨，得无生忍。

尔时，师子勇猛雷音菩萨，白文殊师利言：“仁者发菩提心来，为几时耶？”

文殊师利言：“止！善男子，莫生妄念。若有于无生法中，说如是言，我发菩提心，我行菩提行，为大邪见。善男子，我都不见有心发向菩提，以不见心及菩提故，是故无发。”

师子勇猛言：“文殊师利，都不见心，是何句义？”

文殊师利言：“善男子，是都不见，说名平等。”

又问：“云何说为平等？”

答言：“善男子，如是平等，以种种性皆无所有，彼彼诸法一味故说。一味说者，所谓离故，无染无净，不断不常，不生不灭，无我无受，不取不舍。如是说法，不念我说，亦无分别。善男子，于此平等法中，了知修行，是名平等。复次，善男子，若菩萨入此平等，都不见有种种界若一若多，于平等中不见平等，于相违中不见相违，以彼本来性清净故。

尔时，师子勇猛雷音菩萨，白佛言：“世尊，此文殊师利不肯自说发心久近，此诸大众皆乐欲闻。”

佛言：“善男子，文殊师利是甚深忍者。于甚深忍中，菩提及心皆不可得；以不可得，是故不说。然善男子，我今当说文殊师利发心久近。善男子，过去久远过七十万阿僧祇恒河沙劫，有佛名雷音如来应正等觉，出现于世。在于东方，去此过七十二那由他佛刹，有世界名无生，彼雷音如来于中说法。诸声闻众，有八十四亿那由他，诸菩萨众二倍过前。

“善男子，彼时有王，名曰普覆，七宝具足，王四天下，正法理化，为法轮王。而于八万四千岁中，以衣服、饮食、宫殿台观、僮仆给侍一一殊妙，恭敬供养雷音如来及诸菩萨、声闻大众。其王亲族、中宫、婇女、王子、大臣，唯务供养余无所作，虽经多岁初无疲倦。过是已后，其王独在静处思惟：‘我今已集广大善根，而犹未定所回向处，为求帝释、大梵天王、转轮王耶？为求声闻、辟支佛耶？’作是念已，空中诸天告言：‘大王，勿起如是狭劣之心。何以故？王之所集福德甚多，当发阿耨多罗三藐三菩提心。’善男子，时普覆王，闻是语已，欢喜念言：‘我今于此决定不退。何以故？天知我心而来告我。’善男子，尔时彼王，与诸大众八十亿那由他百千众生，往诣雷音佛所，顶礼双足，右绕七匝，曲躬恭敬，合掌向佛，而说颂曰：

&nbsp;&nbsp;&nbsp;&nbsp;“‘我今问最胜，&nbsp;&nbsp;&nbsp;&nbsp;愿当为我说：

&nbsp;&nbsp;&nbsp;&nbsp;云何得成就，&nbsp;&nbsp;&nbsp;&nbsp;最上人中尊？

&nbsp;&nbsp;&nbsp;&nbsp;世间所依止，&nbsp;&nbsp;&nbsp;&nbsp;我已广供养，

&nbsp;&nbsp;&nbsp;&nbsp;以不决定心，&nbsp;&nbsp;&nbsp;&nbsp;未知回向处。

&nbsp;&nbsp;&nbsp;&nbsp;已修广大福，&nbsp;&nbsp;&nbsp;&nbsp;当何所回向，

&nbsp;&nbsp;&nbsp;&nbsp;为求梵天位，&nbsp;&nbsp;&nbsp;&nbsp;帝释转轮王？

&nbsp;&nbsp;&nbsp;&nbsp;为求于声闻，&nbsp;&nbsp;&nbsp;&nbsp;及以辟支佛？

&nbsp;&nbsp;&nbsp;&nbsp;我发此念时，&nbsp;&nbsp;&nbsp;&nbsp;空中天告我：

&nbsp;&nbsp;&nbsp;&nbsp;大王汝勿起，&nbsp;&nbsp;&nbsp;&nbsp;狭劣回向心；

&nbsp;&nbsp;&nbsp;&nbsp;为一切众生，&nbsp;&nbsp;&nbsp;&nbsp;当兴广大愿，

&nbsp;&nbsp;&nbsp;&nbsp;利益世间故，&nbsp;&nbsp;&nbsp;&nbsp;应发菩提心。

&nbsp;&nbsp;&nbsp;&nbsp;我今请世尊，&nbsp;&nbsp;&nbsp;&nbsp;于法自在者，

&nbsp;&nbsp;&nbsp;&nbsp;愿说菩提心，&nbsp;&nbsp;&nbsp;&nbsp;发起之方便。

&nbsp;&nbsp;&nbsp;&nbsp;发菩提心已，&nbsp;&nbsp;&nbsp;&nbsp;当得如牟尼，

&nbsp;&nbsp;&nbsp;&nbsp;唯愿两足尊，&nbsp;&nbsp;&nbsp;&nbsp;为我具宣说。’

“尔时，雷音如来为普覆王，而说颂曰：

&nbsp;&nbsp;&nbsp;&nbsp;“‘大王汝谛听，&nbsp;&nbsp;&nbsp;&nbsp;我当次第说：

&nbsp;&nbsp;&nbsp;&nbsp;一切因缘法，&nbsp;&nbsp;&nbsp;&nbsp;随根欲所行，

&nbsp;&nbsp;&nbsp;&nbsp;如其所有愿，&nbsp;&nbsp;&nbsp;&nbsp;得如是果报。

&nbsp;&nbsp;&nbsp;&nbsp;我亦于往昔，&nbsp;&nbsp;&nbsp;&nbsp;发起菩提心，

&nbsp;&nbsp;&nbsp;&nbsp;为诸众生故，&nbsp;&nbsp;&nbsp;&nbsp;愿当作利益。

&nbsp;&nbsp;&nbsp;&nbsp;如我所作愿，&nbsp;&nbsp;&nbsp;&nbsp;如昔所发心，

&nbsp;&nbsp;&nbsp;&nbsp;得不退菩提，&nbsp;&nbsp;&nbsp;&nbsp;意愿速圆满。

&nbsp;&nbsp;&nbsp;&nbsp;大王应坚固，&nbsp;&nbsp;&nbsp;&nbsp;修习于诸行，

&nbsp;&nbsp;&nbsp;&nbsp;汝当得广大，&nbsp;&nbsp;&nbsp;&nbsp;无上佛菩提。’

“时，普覆王闻佛所说，欢喜踊跃，得未曾有；于众会前，大师子吼，而说颂曰：

&nbsp;&nbsp;&nbsp;&nbsp;“‘今对一切众，&nbsp;&nbsp;&nbsp;&nbsp;发大菩提心：

&nbsp;&nbsp;&nbsp;&nbsp;为一一众生，&nbsp;&nbsp;&nbsp;&nbsp;誓尽未来际，

&nbsp;&nbsp;&nbsp;&nbsp;受无量生死，&nbsp;&nbsp;&nbsp;&nbsp;而作大饶益，

&nbsp;&nbsp;&nbsp;&nbsp;备修菩萨行，&nbsp;&nbsp;&nbsp;&nbsp;救诸众生苦。

&nbsp;&nbsp;&nbsp;&nbsp;从今若违誓，&nbsp;&nbsp;&nbsp;&nbsp;起于贪欲心，

&nbsp;&nbsp;&nbsp;&nbsp;及悭嫉怨恨，&nbsp;&nbsp;&nbsp;&nbsp;则诳十方佛。

&nbsp;&nbsp;&nbsp;&nbsp;又我从今日，&nbsp;&nbsp;&nbsp;&nbsp;乃至成菩提，

&nbsp;&nbsp;&nbsp;&nbsp;常当学诸佛，&nbsp;&nbsp;&nbsp;&nbsp;修行于梵行，

&nbsp;&nbsp;&nbsp;&nbsp;随顺净戒律，&nbsp;&nbsp;&nbsp;&nbsp;远离诸过咎。

&nbsp;&nbsp;&nbsp;&nbsp;又我于菩提，&nbsp;&nbsp;&nbsp;&nbsp;亦不愿速证，

&nbsp;&nbsp;&nbsp;&nbsp;当尽未来际，&nbsp;&nbsp;&nbsp;&nbsp;广利诸群生，

&nbsp;&nbsp;&nbsp;&nbsp;严净诸佛刹，&nbsp;&nbsp;&nbsp;&nbsp;无量不思议。

&nbsp;&nbsp;&nbsp;&nbsp;当令我名号，&nbsp;&nbsp;&nbsp;&nbsp;普闻十方界，

&nbsp;&nbsp;&nbsp;&nbsp;我今自授记，&nbsp;&nbsp;&nbsp;&nbsp;决定当成佛。

&nbsp;&nbsp;&nbsp;&nbsp;志乐胜清净，&nbsp;&nbsp;&nbsp;&nbsp;于此固无疑，

&nbsp;&nbsp;&nbsp;&nbsp;我当净三业，&nbsp;&nbsp;&nbsp;&nbsp;不令起诸恶。

&nbsp;&nbsp;&nbsp;&nbsp;我以此真实，&nbsp;&nbsp;&nbsp;&nbsp;成佛人中尊，

&nbsp;&nbsp;&nbsp;&nbsp;若此心真实，&nbsp;&nbsp;&nbsp;&nbsp;地当六种动。

&nbsp;&nbsp;&nbsp;&nbsp;若我语诚谛，&nbsp;&nbsp;&nbsp;&nbsp;无有虚妄者，

&nbsp;&nbsp;&nbsp;&nbsp;当使虚空中，&nbsp;&nbsp;&nbsp;&nbsp;音乐自然奏。

&nbsp;&nbsp;&nbsp;&nbsp;若我无谄曲，&nbsp;&nbsp;&nbsp;&nbsp;及以怨恨心，

&nbsp;&nbsp;&nbsp;&nbsp;由此真实故，&nbsp;&nbsp;&nbsp;&nbsp;当雨曼陀华。’

“时，普覆王说此颂已，心诚实故，十方亿刹六种震动，于虚空中奏诸音乐，雨曼陀罗华。时，二十亿众生随从王者，皆大欢喜，而自庆言：‘我等当得最上菩提。’即学彼王发菩提心。”

佛告大众：“尔时普覆王者，岂异人乎？今文殊师利菩萨是也。彼于往昔过七十万阿僧祇恒河沙劫，初发菩提之心；次过六十四恒河沙劫，得无生法忍，能具足菩萨十地、如来十力，佛地诸法悉皆圆满，而未曾起一念之心‘我当得佛’。善男子，尔时二十亿众生随逐彼王，于雷音佛所发菩提心者，皆由文殊师利劝发，令入布施、持戒、忍辱、精进、禅定、智慧，今并证得阿耨多罗三藐三菩提，转大法轮，作佛事已，而般涅槃。文殊师利，皆悉供养彼诸如来，亦皆护持彼诸佛法。唯有一佛，号地持山，在此下方过四十恒河沙刹土，其佛世界名曰地持，亦有无数诸声闻众，佛寿无量于今现在。”

说此文殊师利宿缘之时，众中七千众生，发阿耨多罗三藐三菩提心。

## 大宝积经卷第六十

### 文殊师利授记会第十五之三

尔时，师子勇猛雷音菩萨，白文殊师利言：“仁者已满足十地及如来十力，一切佛法悉皆圆满，何故不成阿耨多罗三藐三菩提？”

文殊师利言：“善男子，无有圆满诸佛法已更证菩提。何以故？已圆满故，不应更证。”

师子勇猛言：“云何圆满诸佛法耶？”

答言：“佛法圆满如真如圆满，真如圆满如虚空圆满，如是佛法、真如、虚空亦无有二。善男子，如汝所言，云何圆满诸佛法者，如色圆满乃至识圆满，佛法圆满亦复如是。”

师子勇猛言：“何者是色等圆满？”

文殊师利言：“善男子，于意云何？汝所见色是常耶？是无常耶？”

答言：“不也。”

文殊师利言：“善男子，若法非常非无常，彼有增减耶？”

答言：“不也。”

文殊师利言：“善男子，若法不增不减，是名圆满。云何圆满？若于诸法不能了知，则生分别；若能了知，则无分别。若无分别，则无增减；若无增减，此则平等。是故，善男子，若见色平等，即是色圆满；受、想、行、识及一切法圆满，亦复如是。”

尔时，师子勇猛雷音菩萨，白文殊师利言：“仁者得法忍来，无一念心愿成正觉，而今何故乃劝余人令向菩提？”

文殊师利言：“我实不曾劝一众生令趣菩提。何以故？众生无所有故，众生性自离故。若众生可得，则令向菩提；既不可得，故无所劝。何以故？平等无分别故，非以平等而求平等，亦无所起。是故常说，应观诸行，来无所从，去无所至，是名平等，则是性空，于性空中而无所求。善男子，如汝问我得忍已来，无一念心当得菩提者。善男子，汝见彼心耶？而以此心得菩提耶？”

师子勇猛言：“不也，文殊师利。何以故？以心非色，不可见故；菩提亦尔，但是名想。若心名，若菩提名，皆无所有。”

文殊师利言：“善男子，如汝说我不生一念得菩提者，是密意说。何以故？以心本来无有生故，是故无生；既无有生，何得何证？”

师子勇猛问言：“云何名为平等、证入？”

答言：“于诸法中无系著者，名平等证。言证入者，彼微细智亦不生灭，与真如无异，无可分别，是名证入。若正见修行者，于平等中无一法可得，离种种性亦不著一，是名证入。若以身证诸法无相，明了彼相所谓无相，而于身心亦不执著，是则名为圆满证入。”

师子勇猛问言：“云何名得？”

文殊师利言：“善男子，以世间言说，名之为得。诸圣所得，非言能说。何以故？法无依止，离言说故。复次，善男子，以无得为得，亦非得非不得，说名为得。”

尔时，师子勇猛雷音菩萨白佛言：“世尊，善哉！愿说文殊师利所得佛刹。”

佛言：“善男子，汝当自问文殊师利。”

时，彼菩萨白文殊言：“仁者当得何等佛刹功德庄严？”

文殊师利言：“善男子，若我求菩提，汝可问其所得佛刹。”

师子勇猛言：“仁者岂不求菩提耶？”

文殊师利言：“不也。何以故？若有所求，则有染著；若有所染，则有贪爱；若有所爱，彼则有生；彼若有生，是则有爱；若有所爱，终不于中而有出离。善男子，我为是故不求菩提。何以故？菩提不可得故，以不可得，是故不求。善男子，然汝问我，何等佛刹仁当得者，我不能说。何以故？对于如来一切智者，说自佛刹功德庄严，即为菩萨自赞己德。”

佛告文殊师利：“汝可自说，以何等愿庄严佛刹？令诸菩萨闻已，决定成满此愿。”

时，文殊师利受如来教，即从座起，偏袒右肩，右膝著地，合掌白佛言：“世尊，我今承佛神力，当为宣说。诸有欲求大菩提者，皆应谛听。若闻此愿，当如实学，令得圆满。”文殊师利当以右膝著地之时，十方各恒河沙等诸佛刹土六种震动。

时，文殊师利复白佛言：“我从往昔百千亿那由他阿僧祇劫已来，起如是愿：我以无碍天眼，所见十方无量无边诸佛刹中一切如来，若非是我劝发决定菩提之心，教授教诫令修布施、持戒、忍辱、精进、禅定、智慧，乃至令得阿耨多罗三藐三菩提，我于菩提终不应证。而我要当满此所愿，然后乃证无上菩提。”

时，彼众中诸菩萨等，咸作是念：“文殊师利无碍天眼见几如来？”

是时，世尊知诸菩萨心之所念，即告师子勇猛雷音菩萨言：“善男子，譬如以此三千大千世界碎为微尘。于意云何？此诸微尘，可以算计知其数不？”

答言：“不也，世尊。”

佛言：“善男子，文殊师利无碍天眼，见于东方无量诸佛复过是数；南西北方、四维、上、下，亦复如是。”

时，文殊师利白佛言：“世尊，我有是愿：以恒河沙等诸佛世界为一佛刹，无量妙宝间错庄严。若不尔者，我终不证无上菩提。

“复次，世尊，我复有愿：令我刹中有菩提树，其量正等十大千界，彼树光明遍此佛刹。

“复次，世尊，我复有愿：我坐菩提树已，证得阿耨多罗三藐三菩提乃至涅槃，于其中间不起此座，但以变化遍于十方无量无数诸佛刹土，为诸众生而演说法。

“复次，世尊，我复有愿：令我刹中无女人名，纯菩萨众，离烦恼垢，具净梵行；初生之时，袈裟随体，结跏趺坐，忽然而现。如是菩萨遍满其刹，无有声闻、辟支佛名，唯除如来之所变化，往诣十方，为诸众生说三乘法。”

尔时，师子勇猛雷音菩萨白佛言：“世尊，文殊师利，当来成佛名为何等？”

佛言：“善男子，此文殊师利成佛之时，名为普见。以何义故而名普见？以彼如来，于十方无量百千亿那由他诸佛刹中，普皆令见。若诸众生见彼佛者，必定当得阿耨多罗三藐三菩提。普见如来虽未成佛，若我现在及灭度后有闻其名，亦皆必定当得阿耨多罗三藐三菩提。唯除已入离生之位及狭劣心者。”

文殊师利又白佛言：“世尊，我复有愿：如阿弥陀佛刹以法喜为食，而我刹中菩萨初生起食念时，即便百味盈满于钵在右手中。寻作是念：‘若未供养十方诸佛，及施贫穷苦恼众生、饿鬼等类，令其饱足，而我决定不应自食。’作此念时，得五神通乘空无碍，往于十方无量无数诸佛刹中，以食供养诸佛如来及声闻众；又于贫苦诸众生类亦皆周给，复为说法令离渴爱，于一念顷还至本处。

“复次，世尊，我复有愿：于我刹中诸菩萨等，初生之时所须衣服，于其手中，随意皆出种种衣宝，鲜洁称体应沙门服。便作是念：‘若未供养十方诸佛，不应自用。’于一念中，往诣十方无量佛刹，以此衣宝献诸佛已，还至本处方自受用。

“复次，世尊，我复有愿：我佛刹中诸菩萨众，所得财宝及诸资具，要先分施诸佛、声闻，遍供养已然后受用。又我刹中，远离八难及不善法，既无过咎，亦无禁戒，无有苦恼诸不悦意。”

时，师子勇猛白佛言：“世尊，而彼佛刹，名为何等？”

佛言：“彼刹名随愿积集清净圆满。”

师子勇猛言：“世尊，彼佛世界在何方所？”

佛言：“在于南方。此娑婆世界，亦当在彼佛刹之中。”

文殊师利又白佛言：“我复有愿：我佛刹中，积集无量妙宝所成。复以无量摩尼妙宝，间错庄严。其摩尼宝，于十方界所未曾有，甚为难得。如是宝名，俱胝岁中说不能尽。随诸菩萨乐见彼刹金为体者，即见为金；乐见银体，即见为银，然于见金未曾损减；乐见玻瓈、琉璃、玛瑙、赤、真珠等无量诸宝，各随所见皆不相碍。如是栴檀香体，阿伽罗香乃至赤栴檀等，各随乐见亦复如是。又彼刹中，不以日月、摩尼、星火等光之所照见。彼诸菩萨皆以自身光明，照于千亿那由他刹。又彼刹中，以华开为昼，华合为夜，随诸菩萨所乐时节即皆应之，然无寒暑及老病死。若诸菩萨随其所乐，欲证菩提即往余刹，于兜率天寿尽降生而证菩提。此佛刹中无有涅槃，百千种乐于虚空中，虽不现相，而闻其音。此乐不出顺贪爱声，但出诸波罗蜜、佛、法、僧声，及菩萨藏法门之声，随诸菩萨所解妙法，皆悉得闻。又诸菩萨，若欲见佛，随所诣处经行坐立，应念即睹普见如来坐菩提树。若诸菩萨于法有疑，但见彼佛，不待解释，疑网皆断，解了法义。”

尔时，会中无量百千亿那由他诸菩萨众，同声说言：“若有得闻普见佛名，彼人便得最上善利，何况生于彼佛土者！若有得闻此文殊师利授记法门，及闻文殊师利名者，是则名为面见诸佛。”

是时，佛告诸菩萨言：“如是，如是，如汝所说。善男子，若有受持百千亿诸佛名号，若复有称文殊师利菩萨名者，福多于彼，何况称于普见佛名！何以故？彼百千亿那由他佛利益众生，不及文殊师利于一劫中所作饶益。”

尔时，众中无量百千亿那由他，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，同声唱言：“南无文殊师利童真菩萨！南无普见如来应正等觉！”说此语已，八万四千亿那由他众生，发阿耨多罗三藐三菩提心。无量众生善根成熟，于三乘中得不退转。

文殊师利又白佛言：“我复有愿：如我所见无量无数百千亿那由他诸佛世尊，而彼诸佛所有佛刹功德庄严，如是一切皆令置我一佛刹中，唯除二乘及五浊等。世尊，若我自说佛刹功德种种庄严，过恒沙劫亦不能尽。如我所愿，唯佛能知。”

佛言：“如是，文殊师利，如来知见于三世中无有限碍。”

尔时，众中有诸菩萨，作如是念：“文殊师利所得佛刹功德庄严，与阿弥陀佛刹，为等不耶？”

尔时，世尊知彼菩萨心之所念，即告师子勇猛言：“善男子，譬如有人析一毛为百分，以一分毛于大海中取一滴水，此一滴水喻阿弥陀佛刹庄严；彼大海水喻普见如来佛刹庄严，复过于此。何以故？普见如来佛刹庄严不思议故。”

尔时，师子勇猛白佛言：“世尊，如是等类佛刹庄严，于三世佛刹颇更有不？”

佛言：“有。善男子，东方去此，过百亿恒河沙世界，有佛刹名住最上愿，彼中有佛，名普光常多功德海王。彼佛寿命无量无边，常为菩萨而演说法。善男子，彼佛刹土功德庄严，与普见佛刹等无有异。善男子，有四菩萨，被不思议弘誓之铠，而于此愿决定成满，亦当得此佛刹庄严如普见如来。”

时，师子勇猛言：“愿佛说彼菩萨名号及其住处，复愿示彼普光常多功德海王如来佛刹，令此大众多所利益。何以故？此诸菩萨若见闻已，于此所愿当得成满。”

佛言：“善男子，汝等谛听，当为汝说。善男子，彼一菩萨名光明幢，在于东方无忧德佛刹；次名智上，在于南方智王如来佛刹；次名诸根寂静，在于西方慧积如来佛刹；次名愿慧，在于北方那罗延如来佛刹。”

尔时，世尊以神通力，现普光常多功德海王如来佛刹，令此大会见彼如来及菩萨众，并其佛刹功德庄严，昔所未见，亦未曾闻。而彼一切皆不思议，无量百千亿那由他宝间错庄严，于一劫中说彼功德亦不能尽，众皆明见如观掌中庵摩勒果。彼菩萨身长四万二千由旬，佛身长八万四千由旬，光明洞照如阎浮檀金山，成就广大功德庄严，坐大菩提树下，诸菩萨众恭敬围绕，现百千亿诸变化事，往诣十方诸世界中，为诸众生而演说法。”

是时，佛告诸菩萨言：“善男子，汝等见彼如来、佛刹庄严、菩萨众耶？”

时诸大众同声白言：“唯然！已见，我等当学此菩萨行。如文殊师利之所修行，我等亦当成就如此庄严佛刹。”

尔时，世尊熙怡微笑，从其面门，放种种色光，照于无量无边世界；照已还来，绕佛三匝，从其顶入。

尔时，弥勒菩萨白佛言：“世尊，以何因缘，现此微笑？”

佛告弥勒：“此大众中八万四千菩萨，见彼佛刹庄严之事，虽皆发心当欲成就如是佛刹。然于其中，有十六善大丈夫，具胜志乐而发大心，彼能成满，如文殊师利所起大愿。余诸菩萨亦速当得阿耨多罗三藐三菩提，所得佛刹功德庄严，如阿弥陀佛刹。弥勒当知，诸菩萨等，志乐既胜，所成亦大。志乐胜者，言我成就如文殊师利庄严佛土。其余劣者，虽以信心亦作是语；以此语业，犹能弃舍六十亿百千那由他劫生死流转，亦得圆满五波罗蜜。”

尔时，弥勒菩萨，见于四方光明幢等四大菩萨，各坐琉璃光明楼阁，有百千亿诸天围绕，雨华奏乐，现大神变，震动大地而来于此。时，弥勒菩萨即白世尊，请问其事。佛言：“善男子，此四菩萨为见我故，四方如来各令至此。”时彼菩萨既到佛所，顶礼佛足，右绕三匝，退坐一面。彼四菩萨光明遍照此之大会。

尔时，世尊告诸菩萨言：“善男子，此四善大丈夫志愿所趣，皆不思议，应当尊重请其法要。而彼所愿，于诸菩萨最为殊胜。若有善男子、善女人得见之者，必定当得阿耨多罗三藐三菩提，弃舍二十亿劫生死流转，具足圆满五波罗蜜。若有女人闻此菩萨名者，速得舍离女人之身。”于是世尊即摄神力，而彼佛刹忽然不现。

文殊师利白佛言：“世尊，一切诸法皆悉如幻。何以故？譬如幻师幻为隐现，诸法生灭亦复如是。而此生灭即无生灭，以无生灭是则平等。菩萨修此平等，便能证得无上菩提。”

智上菩萨白文殊师利言：“于此菩提云何证得？”

文殊师利言：“此菩提者非是可得，亦非可坏，非可住著。”

智上白言：“而此菩提非以住得，非不住得。何以故？以彼法性本来无生，非曾有，非当有，亦非可坏，是故无得。”

文殊师利谓智上等诸菩萨曰：“云何名为说一相法门？”

弥勒菩萨曰：“若有不见蕴、界、处，亦非不见，无所分别，亦不见集散，是名说一相法门。”

师子勇猛雷音菩萨曰：“若不作种种分别，此是凡夫法，此是二乘法，此则不违法性，入于一相，所谓无相，是名说一相法门。”

乐见菩萨曰：“若有修真如行，而亦不作真如之想，于此甚深无所分别，是名说一相法门。”

无碍辩菩萨曰：“若能究竟尽于诸法，亦以此法为他演说，是名说一相法门。”

善思菩萨曰：“若以思议入不思议，此不思议亦不可得，是名说一相法门。”

妙离尘菩萨曰：“若有不染一切相，亦非染非不染，无违无顺，亦无迷惑，非一非二亦非种种，不取不舍，是名说一相法门。”

娑竭罗菩萨曰：“若有能入如海难入甚深之法，而于此法亦不分别，虽为他说而无说想，是名说一相法门。”

月上菩萨曰：“若于一切众生，心行平等，犹如满月，无众生想，是名说一相法门。”

离忧闇菩萨曰：“云何拔众生忧箭？谓我我所，是彼忧根。若能住我我所平等，是名说一相法门。”

无所缘菩萨曰：“若不攀缘欲界、色界、无色界、声闻法、缘觉法及诸佛法，是名说一相法门。”

普见菩萨曰：“若说法时应说平等法，谓空法平等，亦无空想及平等想，是名说一相法门。”

净三轮菩萨曰：“若说法时应净三轮，谓所为、众生、我不可得，亦不分别自为法师，于所说法而无住著，如是说法，是名说一相法门。”

成就行菩萨曰：“若有能说于一切法修平等行，所知如实，非文字说，以一切法离言说故，是名说一相法门。”

深行菩萨曰：“若有能说了达一切甚深之法，亦不见彼能说、所说及与所为，是名说一相法门。”

如是无量诸菩萨等，各以辩才演说一相法门。说此法门时，三十七亿菩萨，得无生法忍；八万四千那由他百千众生，发阿耨多罗三藐三菩提心；七千比丘，不受诸法，尽诸有漏，心得解脱；九十六那由他诸天及人，于诸法中得法眼净。

尔时，师子勇猛雷音菩萨白佛言：“世尊，此文殊师利，久如当得阿耨多罗三藐三菩提？彼佛寿命及菩萨众，其数几何？”

佛言：“善男子，汝当自问文殊师利？”

时，师子勇猛白文殊师利言：“仁者，久如当得菩提？”

文殊师利言：“善男子，若虚空界为色身时，我乃当得无上菩提。若幻人得菩提，我乃当得。若漏尽阿罗汉即是菩提，我乃当得。若梦、响、光影及以化人得菩提时，我乃当得。若月照为昼，日照为夜，我乃当得阿耨多罗三藐三菩提。善男子，汝之所问，应当问彼求菩提者。”

师子勇猛言：“仁者，岂不求菩提耶？”

答言：“不也。何以故？文殊师利即是菩提，菩提即是文殊师利，所以者何？文殊师利但有名，菩提亦但有名；此名亦离无作故空，而彼空性即是菩提。”

尔时，佛告师子勇猛言：“汝颇见闻阿弥陀如来，声闻、菩萨诸众会耶？”

“唯然闻见。”

佛言：“其数几何？”

答言：“非算数思议之所能及。”

佛言：“善男子，如摩竭国量一斛油麻，举取一粒，喻阿弥陀佛国声闻、菩萨；余不举者，喻文殊师利得菩提时菩萨众会，复过是数。善男子，如以三千大千世界微尘数劫，比普见如来寿量劫数，百分、千分、百千亿分乃至算数譬喻所不能及。应知彼普见如来寿命，无有算数，亦无限量。如有一人以三千大千世界碎为微尘，第二、第三人亦碎大千世界以为微尘；复有一人取彼微尘，从此东行过尔所微尘数世界乃下一尘，又过尔所微尘数世界复下一尘，如是次第尽诸微尘；复有第二人，亦持尔所微尘，从此南行如前下尘，次第展转乃至尘尽；西方、北方、四维、上、下，各有一人，所下尘数亦复如是。善男子，是诸世界可知数不？”

答言：“不也。”

佛言：“善男子，如是诸人，于彼十方所经世界，若著微尘及不著者，尽末为尘。于意云何？是诸微尘，可以算计知其数不？”

答言：“不也，世尊。若有计量，心则迷乱，不能了知。”

佛言：“善男子，诸佛如来悉能了知彼微尘数。设过于此，如来亦知。”

时，弥勒菩萨白佛言：“世尊，诸菩萨等为求如是大智慧故，于大地狱无量亿劫受诸极苦，终不应舍如是大智。”

佛言：“弥勒，如是，如是，如汝所说。何有于此大智慧中不生欲乐？唯除下劣及懈怠者。”

说此智时，一万众生发菩提心。

是时，佛告师子勇猛言：“善男子，于意云何？如彼十人经十方界尽为微尘，文殊师利当于尔所微尘数劫，行菩萨道。何以故？文殊师利大愿不可思议，趣向亦不可思议，得菩提已寿量亦不可思议，菩萨众会亦不可思议。”

尔时，师子勇猛白佛言：“世尊，文殊师利发趣甚大，所修之行亦复广大，乃于尔所微尘数劫，不生疲倦。”

文殊师利言：“如是，如是，善男子，如汝所说。于意云何？虚空界有如是念，度于昼夜、时节、岁月、劫数等耶？”

答言：“不也。”

文殊师利言：“如是，善男子，若有觉一切法等于虚空，彼微细智无有分别，亦无是念，度于昼夜、时节、岁月、诸劫数等。何以故？彼于诸法无想念故。善男子，如虚空界无有疲倦及热恼想。何以故？设过恒河沙劫，而虚空界亦无生起，亦无烧灭，非可破坏。何以故？以虚空界无所有故。如是，善男子，若菩萨了一切法无所有已，亦无热恼及疲倦等。善男子，彼虚空名亦无烧灭、热恼、疲倦，亦不动摇，不生不老，不来不去。文殊师利名号亦尔，无有热恼及疲倦等。何以故？名字性离故。”

说此法时，四大天王、释提桓因、梵天王等，及余大威德诸天子等，同声唱言：“是诸众生，闻此法门，获大善利，何况受持读诵！当知彼等所成善根极为广大。世尊，我等于此法门，受持读诵，广宣流布，为欲护持此深法故。”

尔时，师子勇猛白佛言：“世尊，若有得闻如此法门，受持读诵思惟，及发如此功德庄严佛刹之心，得几所福？”

佛言：“善男子，如来以无碍佛眼，所见诸佛及彼刹土，若有菩萨以妙七宝满彼诸刹，奉施供养一一如来，各尽未来际，令此菩萨安住净戒，于一切众生得平等心。若有菩萨，于此庄严功德佛刹法门，受持读诵复能发心，随文殊师利所学，行于七步。此二功德，比前七宝布施功德，百分不及一，乃至算数譬喻所不能及。”

尔时，弥勒菩萨白佛言：“世尊，当何名此法门？我等云何奉持？”

佛言：“此法门名为《诸佛游戏》，亦名《诸愿究竟》，亦名《文殊师利功德庄严佛土》，亦名《令发菩提心菩萨欢喜》，亦名《文殊师利授记》，如是受持。”

尔时，十方诸来菩萨，为欲供养此法门故，而雨众华，赞言：“希有世尊！希有世尊！我等乃得闻是不思议文殊师利师子吼庄严法门。”时诸菩萨说是语已，各还本土。说此法时，恒河沙等菩萨得不退转，无量众生善根成熟。

尔时，文殊师利即入菩萨出生光明普照如幻三昧；入三昧已，令此众会普见十方无量无边诸佛刹中一切如来，一一佛前皆有文殊师利说自佛刹功德庄严。众会见已，于文殊师利殊胜大愿，生希有心。

佛说是经已，彼一切菩萨，及诸比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，闻佛所说，皆大欢喜，信受奉行。