## 卷第四十一

### 菩萨藏会第十二之七四无量品第五

尔时，佛告舍利子：“菩萨摩诃萨，安住如是清净信已，佛薄伽梵知是菩萨摩诃萨，为菩萨藏法门之器；知是诸佛正法器已，躬往其所，开发显示菩萨之道。舍利子，汝今当知，如是法门差别之相，所谓菩萨摩诃萨安住净信，佛薄伽梵知是菩萨为菩萨藏法门之器；知是诸佛正法器已，躬往其所，开菩萨道。

“舍利子，如彼往昔超越无数广大无量不可思议阿僧企耶劫，尔时有佛出现于世，名为大蕴如来、应、正等觉、明行圆满、善逝、世间解、无上丈夫、调御士、天人师、佛、薄伽梵，住自作证，具足神通，为诸世间天、人、魔、梵、沙门、婆罗门、阿素洛等无量大众，宣说妙法开示演畅，初中后善，文义巧妙，纯满清白，随顺梵行。舍利子，尔时大蕴如来应正等觉，有七十二那庾多声闻弟子，共会说法，皆是大阿罗汉，诸漏已尽，无复烦恼，乃至心得自在，到于第一究竟彼岸。

“舍利子，是时有王，名最胜寿；如法治世，号持政王；所治大城，名最胜幢，广博严丽，安隐丰乐，甚可爱乐，人物充满，喧哗炽盛。舍利子，时胜寿王有子，名精进行，年居童幼，形貌端严，成就第一圆满净色，为诸众生之所乐见，已曾供养承事拘胝那庾多百千诸佛，亲觐奉敬，植诸善本。

“舍利子，尔时精进行童子，与诸内宫出游园观。时，大蕴如来应正等觉，知是童子为菩萨藏法门之器，又是诸佛正法之器，便往彼园精进行所。既到彼已，上住空中，为是童子开菩萨道，又复赞说三世诸佛：‘童子当知，云何名为菩萨道耶？所谓菩萨摩诃萨，于诸有情，精勤修习四无量心。何等为四？所谓大慈波罗蜜、大悲波罗蜜、大喜波罗蜜、大舍波罗蜜。又勤精进，于诸摄法随顺修学。童子，若有菩萨如是修行，是名开菩萨道。

“‘复次，童子，云何菩萨摩诃萨，于诸众生精勤修学，大慈无量波罗蜜？所谓菩萨摩诃萨行菩萨道，为阿耨多罗三藐三菩提故，尽众生界慈心遍满。以何等量为众生界？所谓尽虚空界是众生量。童子当知，如虚空界无所不遍；如是菩萨摩诃萨大慈无量，亦复如是，无有众生含识种类而不充遍。童子当知，如众生界无有限量；如是菩萨摩诃萨所修之慈亦无限量，空无边故众生无边，众生无边故慈亦无边。童子当知，众生界多，非大地界，又非水界、火界、风界。吾今为汝广说譬喻，令汝了知诸众生界无限量义。童子当知，假使十方各如殑伽河沙等世界数量，一切同时合成大海，满其中水；复有如上殑伽河沙等众生，同共集会，析一毛端为百五十分，共以一分沾取海中第一滴水；复有余殑伽河沙等众生，如前同会，取一分毛沾取海中第二滴水；复有余殑伽河沙等众生，如前同会，取一分毛沾取海中第三滴水。童子当知，假使以是毛滴方便，尚可沾尽此大海水，而众生性边量无尽！是故当知众生之性无量无边不可思议，而菩萨慈悉皆遍满。童子，于汝意云何？如是无量无边修慈善根，颇有能得其边际不？’精进行童子白佛言：‘不也，世尊。’

“佛言：‘如是，如是。童子，菩萨摩诃萨亦复如是，修慈善根遍众生界为无限量。复次，童子，我今更说大慈之相。童子当知，此慈无量能护自身；此慈如是发起他利；于无诤论慈最第一；慈能除断忿恚根栽；慈能永灭一切过失；慈能远离诸有爱缠；此慈如是，但见众生清净胜德，而不见彼有诸愆犯；慈能超越热恼所侵；慈能生长身语心乐；慈力如是，不为一切他所恼害；慈性安隐离诸怖畏；慈善根力随顺圣道；慈能令彼多瞋暴恶不忍众生发清净信；慈能济拔诸众生聚；以慈力故，于彼刀杖性无执持；慈能将导一切众生趣于解脱；是慈能灭诸恶瞋恚；是慈远离诈现威仪、谀谄矫饰、逼切求索，而能增长利养、恭敬、名誉等事；以慈力故，梵释天王之所礼敬；以慈严身所有威德，行慈之人为聪慧者所共称赞；慈能防护一切愚夫；是慈力故，超过欲界，顺梵天道，开解脱路；慈为大乘，最居前导；慈能摄御一切诸乘；慈能积集无染福聚；慈善之力一切有依，诸福业事所不能及；慈能庄严三十二相，及随显相；慈能离彼鄙贱下劣不具诸根；慈为坦路善道、涅槃归趣之所；是慈能远一切恶道及诸八难；是慈力故喜乐法乐，不贪一切富贵王位受用乐具；是慈力故，于诸众生等心行施；是慈能离种种妄想；慈为门路，一切尸罗学之所由；慈能救济诸犯禁者；是慈能现忍辱之力；慈能远离一切憍慢矜伐自大；慈能发起无动精进；慈能令修正方便行速疾究竟；慈能为诸静虑、解脱及三摩地、三摩钵底之所根本；慈能令心出离烦恼诸有炽然；慈为一切智慧生因；由慈无量能闻持故，自他诸品皆悉决定；慈能除遣顺魔烦恼；是慈力故同住安乐；慈能令人起住坐卧密护威仪；慈能损减诸掉性欲；是慈犹如妙香涂身；是慈能涂惭愧衣服；是慈能遣一切诸难烦恼恶趣；慈能济拔一切众生；大慈无量捐舍自乐，能与一切众生安隐快乐。如是无量不可思议大慈之相，吾今略说。童子，是名菩萨摩诃萨大慈无量波罗蜜。菩萨摩诃萨，由成就是大慈无量故，观诸众生常怀慈善，勤求正法无有疲倦。童子当知，诸声闻慈，唯能自救；诸菩萨慈，毕竟度脱一切众生。童子当知，众生缘慈，初发大心菩萨所得；法缘之慈，趣向圣行菩萨所得；无缘之慈，证无生忍菩萨所得。童子，是名菩萨摩诃萨大慈无量波罗蜜。若菩萨摩诃萨，安住大慈波罗蜜故，则于一切众生慈心遍满。

“‘复次，精进行童子，云何名为菩萨摩诃萨大悲无量波罗蜜？童子当知，菩萨摩诃萨，为欲证得阿耨多罗三藐三菩提故，应以大悲而为导首。如人命根，出息入息而为上首；如是，童子，证得大乘菩萨摩诃萨亦复如是，必以大悲而为导首。童子，如转轮王所有众宝，要以金轮而为前导；如是，童子，菩萨摩诃萨亦复如是，所有一切诸佛正法，皆以大悲而为导首。

“‘复次，童子，菩萨摩诃萨，为阿耨多罗三藐三菩提故，度诸众生行于大悲，毕竟不舍一切众生。童子，云何菩萨摩诃萨于众生所发起大悲？童子，菩萨摩诃萨行大悲时，观诸众生虚伪身见之所缠缚，为诸恶见之所藏隐。菩萨摩诃萨如是观已，于诸众生发起大悲：“我当为彼说微妙法，令其永断虚伪身见、种种缠缚诸恶见等。”

“‘复次，童子，菩萨摩诃萨行大悲时，观诸众生安住不实虚伪颠倒，于无常中妄起常想，于诸苦中妄起乐想，于无我中妄起我想，于不净中妄起净想。童子，菩萨摩诃萨如是观已，于诸众生发起大悲：“我当为彼说微妙法，令其永断虚妄不实诸颠倒故。”

“‘复次，童子，菩萨摩诃萨行大悲时，观诸众生愚痴颠倒，耽嗜爱欲，于母姊妹尚生陵逼，况复于彼余众生等！菩萨摩诃萨观是事已，作如是念：“苦哉世间！乃能容止非圣之聚，恶业无愧充满其中。”复作是念：“咄哉！苦哉！如是众生曾处母胎，卧息停止，生由产门，如何无耻共行斯事！如是众生深为大失，极可怜愍，种种过患极可诃责。何以故？为贪瞋痴之所害故，又为无智所加害故。舍离正法，安住非法，修行恶法，堕在地狱、畜生、焰魔鬼趣。如是众生恶业引故，所往之处行于非道。”童子，譬如野干于彼冢间，为诸群狗之所搏逐，逃迸走避临大峻崖，穷途所逼夜中嗥叫；如是，童子，彼诸众生亦复如是同于野干。复次，童子，譬如生盲，群狗逼逐临大坑涧；如是，童子，彼诸众生亦复如是同于生盲。复次，童子，譬如圂猪，行处粪秽兼又食啖，初无厌恶；如是，童子，彼诸众生亦复如是同于圂猪。如是众生极可怜愍，淫恼所逼，于亲非亲，为诸烦恼之所加害，行魔徒党魔罥所缚，缠裹惑网，陷没欲泥。童子，菩萨摩诃萨观是事已，于彼众生发起大悲：“我当为彼宣说妙法，令其永断诸欲烦恼故。”

“‘复次，童子，菩萨摩诃萨行大悲时，观诸众生五盖所覆，欲箭所中，贪著六处，眼见色已，执著像貌不能舍离；如是耳所闻声、鼻所嗅香、舌所尝味、身所觉触，执著形相皆不能舍。是诸众生多于瞋恚互相怨仇，若得义利称我善友，得非义利便相加害。是诸众生多于惛沉及以眠睡，羸劣愚钝，为无智膜之所覆障。是诸众生不善掉悔之所缠缚，常为种种诸恶烦恼染污其心。是诸众生疑网缠裹，于甚深法不能决定。童子，菩萨摩诃萨如是观已，于诸众生发起大悲：“我当为彼说微妙法，令其永断诸荫盖故。”

“‘复次，童子，菩萨摩诃萨行大悲时，观诸众生为慢所害、过慢所害、我慢所害、增上慢所害、邪慢所害，于诸下劣计我为胜，于彼等者计我最胜。或有众生计色为我，或复乃至计识为我。于所未证计我已证，由恃此故，应可问讯而不问讯，应可礼拜而不礼拜，于诸长宿心无敬顺，于尊重师不加祇仰，于聪睿者而不请问：“何等为善？何等不善？何等应修？何等不修？何等应作？何等不作？何等有罪？何等无罪？何等为道？何等为三摩地？何等为解脱？”如是等法曾未明了，但自计我为胜为尊。童子，菩萨摩诃萨如是观已，于诸众生发起大悲：“我当为彼说微妙法，令其永断一切憍慢种故。”

“‘复次，童子，菩萨摩诃萨行大悲时，观诸众生爱缚所缚，为爱僮仆、妻妾、男女所共缠裹，为无义利之所围绕，为诸衰祸之所系缚，生死关键之所遮碍，不能出离地狱、傍生、焰魔鬼道，为彼有缚之所拘检，而不能得纵任自在。童子，菩萨摩诃萨如是观已，于诸众生发起大悲：“我当为彼说微妙法，令其获得纵任自在随欲而行趣涅槃故。”

“‘复次，童子，菩萨摩诃萨行大悲时，观诸众生远离善友，为恶知识之所缠执。由彼昵近诸恶友故，耽著一切不善之业，所谓杀生、偷盗、邪行、妄语、离间、粗犷、绮语、贪恚邪见，诸如是等无量恶业炽然建立。童子，菩萨摩诃萨如是观已，于诸众生发起大悲：“我当为彼说微妙法，令其为诸善友所摄，舍弃十种不善业道，令具受持十善业故。”

“‘复次，童子，菩萨摩诃萨行大悲时，观诸众生为诸愚痴之所覆蔽，无明暗暯之所翳障，颠倒执著，于其自体有情命者、生者、人者，少年丈夫及数取者、作者、受者，我及我所，如是诸见无边无量坚执不舍。童子，菩萨摩诃萨如是观已，于诸众生发起大悲：“我当为彼说微妙法，令圣慧眼得清净故，又令永断一切见故。”

“‘复次，童子，菩萨摩诃萨行大悲时，观诸众生乐著生死流转不息，五蕴魁脍常恒寻逐，三界囹圄曾无远离，桎梏枷锁不思开释。菩萨摩诃萨观见是已，于诸众生发起大悲：“我当为彼说微妙法，令彼解脱五蕴魁脍。又令越度生死旷野，及以出离三界牢狱诸系缚故。”

“‘复次，童子，菩萨摩诃萨行大悲时，观诸含识从不善生，如鞠如轮转圆不定。由此业故，从此世间至彼世间，又从彼世间至此世间，迅速流转驰向五趣，背涅槃道。童子，菩萨摩诃萨观是事已，于诸众生发起大悲：“我应为彼说微妙法，当为开辟涅槃宫门，令其趣入。”如是，童子，菩萨摩诃萨行大悲时，观众生性发起十种大悲无量。

“‘复次，童子，菩萨摩诃萨，复有十种大悲转相，所谓如是大悲，由于不谄而得生起，譬如虚空永出离故；如是大悲，由于不诳而得生起，从增上意而出离故；如是大悲，非由诈妄而得发起，从如实道质直其心而出离故；如是大悲，由于不曲而得生起，极善安住无曲之心而出离故；如是大悲，由彼无有憍高怯下而得生起，一切有情高慢退屈善出离故；如是大悲，由护彼故而得生起，从自心净而出离故；如是大悲，由坚固慧而得生起，永离一切动不动心，妙住其心善出离故；如是大悲，由舍自乐而得生起，授与他乐善出离故；如是大悲，为欲荷负诸众生故而得生起，坚固精进善出离故。

“‘复次，童子，菩萨摩诃萨大悲无量，复有如是十种转相，所谓一切大乘出离，皆因大悲而得出离，以是因故说名大悲；如是大悲，建立一切布施、持戒、忍辱、精进、静虑、智慧，由是因故说名大悲；如是大悲，建立念处、正断、神足；如是大悲，建立根、力、觉支、随念共法觉支及与道支，欢喜本业，诸定次第，十善业道，乃至诸相皆如是说，以是因故说名大悲；如是大悲，建立如来自然智慧，以是因故名为大悲。童子当知，如是大悲，作自所作，善作所作，不变异作，为诸众生作所应作。如是大悲，一切众生如意圆满。童子，是名菩萨摩诃萨大悲无量波罗蜜。由成就是大悲波罗蜜故，菩萨摩诃萨，观诸众生处如是位，复于彼所重兴悲愍。

“‘复次，精进行童子，云何名为菩萨摩诃萨大喜无量波罗蜜？童子当知，菩萨摩诃萨为众生故，求阿耨多罗三藐三菩提时，修行大喜，如是喜者有无量相。童子当知，菩萨喜者名诸善法，忆念欢悦，清净妙喜。何以故？于诸善法无下戚性、无退屈性、无疲倦性故。是喜名为远离一切乐世间性。何以故？安住一切乐法乐性故。是喜能令内以欢悦身力勇锐。何以故？慧觉怡畅心意踊跃故。是喜乐于如来之身。何以故？乐求相好好庄严故。是喜闻法无有厌倦。何以故？欣乐依法能正行故。由斯喜故于法欣勇，于诸众生心无损害；喜乐菩提，于广大法悉能信解，发起远离少分乘心。是喜名为制伏悭喜。何以故？于诸求者行必施故。由斯喜故，于诸犯戒爱心摄受，于诸持戒心常清净，又复能令自尸罗净。是喜名为超过一切恶道怖畏安隐之喜，是喜名为忍受他人诸恶言词鄙语路喜，是喜名为无返报喜。何以故？若遇挑眼、截手、刖足、斩支节时，心堪忍受。是喜名为敬尊重喜。何以故？于诸长宿具修威仪，曲躬恭敬，跪拜尊严故。是喜名为恒舒颜喜。何以故？心志和泰，远离嚬蹙，先言问讯故。是喜名为远离一切诈现威仪、谀谄矫诳、逼求之喜。何以故？是喜趣向坚实正法之道路故。由此喜故，于诸菩萨起深爱乐犹如大师，于正法所起爱乐心如自己身，于如来所起爱乐心如自己命，于尊重师起爱乐心犹如父母，于诸众生起爱乐心视如一子，于阿遮利耶受教师所起爱乐心敬如眼目，于诸正行起爱乐心犹如身首，于波罗蜜起爱乐心犹如手足，于说法师起爱乐心如众重宝，所求正法起爱乐心犹如良药，于能举罪及忆念者起爱乐心犹如良医。如是，童子，是名菩萨摩诃萨大喜无量波罗蜜。诸菩萨摩诃萨，住是大喜波罗蜜故，行菩萨行，常怀欢喜，勤求正法无有厌倦。

“‘复次，精进行童子，云何名为菩萨摩诃萨大舍无量波罗蜜？童子当知，菩萨摩诃萨为众生故，发阿耨多罗三藐三菩提已，当行大舍。当知是舍，有于三种。何等为三？谓舍烦恼舍，护自他舍，时非时舍。

“‘何等名为舍烦恼舍？童子当知，菩萨摩诃萨，于敬事所其心不高，于不敬事心无卑下；若受利养心不憍高，不得利养心无纡郁；于彼持戒及犯戒所起平等觉；得胜名誉心不希乐，被诸毁谤情无忧戚；若致讥诃志无贬退，于称赞所善住法性；于诸苦事有择慧力，于诸乐事有无常苦观解之力；弃舍爱欲，断诸瞋恚，于怨亲所其心平等；于善作、恶作其心无二；于有爱、不爱情无所观；于善闻、恶闻不生执著；于善说、恶说心无爱恚；于诸欲味及过患所平等称量；于我自身及他众生，起于平等信欲之意；于身命所情无顾恋；于下中上诸众生所起平等照；于隐显法起平等性，于谛非谛自体清净。如是，童子，菩萨摩诃萨，若能自然起胜对治，是名菩萨摩诃萨舍烦恼舍。

“‘复次，童子，何等名为护自他舍？童子当知，菩萨摩诃萨，若被他人节节支解割皮肉时，常自观心住于大舍。虽复支解割其身肉，然其内心唯住于舍，无所希望；及以追求纵于身语起诸变异俱能堪忍，是则名为护自他舍。尔时，菩萨又观二种心无损害。何等为二？所谓不由眼相及以色相，乃至不由意相及以法相，心生损害而住于舍。何以故？无损无害，是乃名为护自他舍。复次，何等名为护自他舍？被他所损不加报故，于自于他俱能忍受，是名为舍；于诸有恩及无恩所平等方便，是名为舍。是舍名为无诤极舍，灭自心舍，观自体舍，不害他舍。于诸定事，菩萨能舍。然佛世尊非所听许，诸菩萨等唯修于舍。何以故？菩萨摩诃萨，尚应修习诸行作用，日夜常念发起精进求诸善法，于时非时乃应修舍。

“‘复次，童子，何等名为时非时舍？童子当知，菩萨摩诃萨具大智慧，善能修习时与非时，谓非法器诸众生所，应起于舍；不恭敬所，应起于舍；于无利益讥毁苦恼，应起于舍；于声闻乘趣正决定，应起于舍；于修施时应舍修戒，于修戒时应舍修施，于修忍时应舍牵引施、戒、精进，修精进时应舍修戒，修静虑时应舍施度，修习慧时应舍缘发五波罗蜜多。童子，是名菩萨摩诃萨时非时舍。何以故？由所不应作法无造作性故，是故菩萨深知非益而行于舍。若有菩萨摩诃萨，安住大舍波罗蜜行菩萨行，则于一切恶不善法能兴大舍。

“‘童子，如是等相，是名菩萨摩诃萨大慈、大悲、大喜、大舍。若诸菩萨摩诃萨，安住如是四无量波罗蜜者，当知是则为菩萨藏法门之器，又是诸佛正法之器。’

“如是，舍利子，此薄伽梵大蕴如来，为精进行童子，广开示此四无量已，复为开解六波罗蜜多及诸摄法，令是童子随顺修学。舍利子，是精进行童子，精勤修习如所闻法，广如后说。”

### 陀那波罗蜜多品第六

尔时，佛告舍利子：“云何菩萨摩诃萨，为阿耨多罗三藐三菩提故，精勤修习诸波罗蜜多行菩萨行？舍利子，菩萨摩诃萨行菩萨行者，即于如是六波罗蜜多精勤修学，是则名为行菩萨行。舍利子，何等名为六波罗蜜多？舍利子，所谓柁那波罗蜜多、尸罗波罗蜜多、羼底波罗蜜多、毗利耶波罗蜜多、静虑波罗蜜多、般若波罗蜜多。舍利子，如是名为六波罗蜜多。菩萨摩诃萨，依如是六波罗蜜多故行菩萨道。

“复次，舍利子，云何名为菩萨摩诃萨依柁那波罗蜜多行菩萨行？舍利子，菩萨摩诃萨度众生故，行柁那波罗蜜多时，为诸众生而作施主。若沙门、婆罗门等，有来求者悉皆施与，须食与食，须饮与饮，珍异肴膳无不尽施。如是或求车乘、衣服、华鬘、涂香、末香，或求坐卧依倚、床席敷具、病药、灯明、音乐、奴婢，或求金、银、末尼、真珠、琉璃、螺贝、璧玉、珊瑚等宝，或求象马车辂、园林池苑、男女妻妾、财谷库藏，或求四大有洲自在之王一切乐具及诸嬉戏娱乐之物，或有来求手足耳鼻、头目肉血、骨髓身分。菩萨摩诃萨见来求者，悉能一切欢喜施与。舍利子，以要言之，一切世间所须之物，菩萨摩诃萨行大施故，但见来求，无不施与。

“复次，舍利子，菩萨摩诃萨行柁那波罗蜜多故，复有十种清净施法。何等为十？一者、菩萨摩诃萨，无有不正求财而行布施；二者、菩萨摩诃萨，不逼迫众生而行布施；三者、菩萨摩诃萨，不以恐怖而行布施；四者、菩萨摩诃萨，不弃舍邀请而行布施；五者、菩萨摩诃萨，不观颜面而行布施；六者、菩萨摩诃萨，于诸众生情无异想而行布施；七者、菩萨摩诃萨，无贪爱心而行布施；八者、菩萨摩诃萨，无起瞋恚而行布施；九者、菩萨摩诃萨，不求刹土而行布施；十者、菩萨摩诃萨，于诸众生起福田想，不以轻蔑而行布施。舍利子，是名菩萨摩诃萨行于十种清净之施，为满柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种清净行施。何等为十？一者、菩萨摩诃萨，不毁业报而行布施；二者、菩萨摩诃萨，不以邪意而行布施；三者、菩萨摩诃萨，无不信解而行布施；四者、菩萨摩诃萨，无有厌倦而行布施；五者、菩萨摩诃萨，无有现相而行布施；六者、菩萨摩诃萨，勇励炽然而行布施；七者、菩萨摩诃萨，无有变悔而行布施；八者、菩萨摩诃萨，于持戒者不以偏敬而行布施；九者、菩萨摩诃萨，于犯戒所不以轻鄙而行布施；十者、菩萨摩诃萨，不希果报而行布施。舍利子，是名菩萨摩诃萨行于十种清净之施，为欲满足柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种行清净施。何等为十？一者、菩萨摩诃萨，不以毁呰而行布施；二者、菩萨摩诃萨，不以背面而行布施；三者、菩萨摩诃萨，无不清净而行布施；四者、菩萨摩诃萨，不现忿相而行布施；五者、菩萨摩诃萨，不现嫉相而行布施；六者、菩萨摩诃萨，不现恚相而行布施；七者、菩萨摩诃萨，无不殷重而行布施；八者、菩萨摩诃萨，无不自手而行布施；九者、菩萨摩诃萨，不以许多后便与少而行布施；十者、菩萨摩诃萨，不求来生而行布施。舍利子，是名菩萨摩诃萨行于十种清净之施，为欲满足柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种行清净施。何等为十？一者、菩萨摩诃萨，无不常施；二者、菩萨摩诃萨，无系属施；三者、菩萨摩诃萨，无差别施；四者、菩萨摩诃萨，无他缘施；五者、菩萨摩诃萨，无微劣施；六者、菩萨摩诃萨，不希财色及以自在而行布施；七者、菩萨摩诃萨，无求生于释、梵、护世诸大天故而行布施；八者、菩萨摩诃萨，无有回向声闻、独觉地故而行布施；九者、菩萨摩诃萨，无为聪慧所讥诃故而行布施；十者、菩萨摩诃萨，无不回向萨伐若故而行布施。舍利子，是名菩萨摩诃萨行于十种清净之施，皆为满足柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种行清净施。何等为十？谓如前说十种法中，出离有为，证得无为。又舍利子，菩萨摩诃萨如是行施，能得十种称赞利益上妙功德。何等为十？一者、菩萨摩诃萨，由施食故，获得长寿、才辩、安乐妙色、雄力勇健，无不具足；二者、菩萨摩诃萨，由施饮故，获得永离一切烦恼渴爱，无不具足；三者、菩萨摩诃萨，由施诸乘故，获得一切利益安乐众事，无不具足；四者、菩萨摩诃萨，由施衣服故，获得成就惭愧，皮肤清净犹如金色，无不具足；五者、菩萨摩诃萨，由施香鬘故，获得净戒、多闻、诸三摩地，涂香圣行，无不具足；六者、菩萨摩诃萨，由以末香、涂香施故，当得遍体香洁，妙香圣行，无不具足；七者、菩萨摩诃萨，由施上味故，获得甘露上味，大丈夫相，无不具足；八者、菩萨摩诃萨，由以舍宅房宇施故，当得与诸众生，为舍、为宅、为救、为洲、为归、为趣，无不具足；九者、菩萨摩诃萨，由愍病者施医药故，当得无老病死，圆满甘露不死妙药，无不具足；十者、菩萨摩诃萨，由以种种资生众具施故，感得一切圆满众具，菩提分法，无不具足。舍利子，是名菩萨摩诃萨为得菩提，修行是施，获得如是十种称赞利益上妙功德，皆为满于柁那波罗蜜多故。

“复次，舍利子，菩萨摩诃萨，行柁那波罗蜜多时，修行布施，又复获得十种称赞利益上妙功德。何等为十？一者、菩萨摩诃萨，施灯明故，获得如来清净五眼，无不具足；二者、菩萨摩诃萨，施音乐故，获得如来清净天耳，无不具足；三者、菩萨摩诃萨，以诸金、银、末尼、真珠、琉璃、螺贝、璧玉、珊瑚，一切珍宝施故，感得圆满三十有二大丈夫相，无不具足；四者、菩萨摩诃萨，以种种杂宝及众名华施故，获得圆满八十随显之相，无不具足；五者、菩萨摩诃萨，以象马车乘施故，获得广大徒众眷属繁多，无不具足；六者、菩萨摩诃萨，以园林台观施故，获得成就静虑、解脱、三摩地、三摩钵底，无不具足；七者、菩萨摩诃萨，以财谷库藏施故，获得圆成诸法宝藏，无不具足；八者、菩萨摩诃萨，以奴婢仆使施故，获得圆满自在身心闲豫，无不具足；九者、菩萨摩诃萨，以男女妻妾施故，获得圆满可爱、可乐、可意，阿耨多罗三藐三菩提，无不具足；十者、菩萨摩诃萨，以四洲自在一切王位施故，获得一切种微妙圆满一切智智，无不具足。舍利子，菩萨摩诃萨如是行施，名为摄受十种称赞利益上妙功德，皆为满足柁那波罗蜜多故。

“复次，舍利子，菩萨摩诃萨，为得阿耨多罗三藐三菩提故，行柁那波罗蜜多时，所修布施，又得十种称赞利益。何等为十？一者、菩萨摩诃萨，以上妙五欲施故，获得清净戒、定、慧聚，及以解脱、解脱智见聚，无不具足；二者、菩萨摩诃萨，以上妙戏乐器施故，获得清净游戏法乐，无不具足；三者、菩萨摩诃萨，以足施故，感得圆满法义之足，趣菩提座，无不具足；四者、菩萨摩诃萨，以手施故，感得圆满清净法手，拯济众生，无不具足；五者、菩萨摩诃萨，以耳鼻施故，获得诸根圆满成就，无不具足；六者、菩萨摩诃萨，以支节施故，获得清净无染威严佛身，无不具足；七者、菩萨摩诃萨，以目施故，获得观视一切众生清净法眼，无有障碍，无不具足；八者、菩萨摩诃萨，以血肉施故，获得坚固身命，摄持长养一切众生贞实善权，无不具足；九者、菩萨摩诃萨，以髓脑施故，获得圆满不可破坏等金刚身，无不具足；十者、菩萨摩诃萨，以头施故，证得圆满超过三界，无上最上一切智智之首，无不具足。舍利子，菩萨摩诃萨，为得菩提行如是施，摄受如是相貌，圆满佛法称赞利益上妙功德，皆为满足柁那波罗蜜多故。

“复次，舍利子，如是菩萨摩诃萨，行柁那波罗蜜多时，其性聪睿智慧甚深，无量方便行于布施，以世间财求于无上正等菩提众圣王财，以生死财而求甘露不死仙财，以虚伪财而求坚实贤圣之财，由如是故广行布施。舍利子，是菩萨摩诃萨，为求无上菩提及涅槃故，以世间财物修行施时，一切世间财物乐具无不尽舍。何以故？皆依无上正等觉故。舍利子，如世农夫依彼犁牛，耕治地已便下种子，如是农夫依彼犁具无量功力，展转获得金、银、末尼一切宝物，及得种种上妙衣服。何以故？一切世间无有财物与谷等故。如是，舍利子，菩萨摩诃萨，有时有分依世间财，证觉无上正等菩提亦复如是。

“复次，舍利子，譬如乳牛或啖干草，或啖湿草，或饮冷水，或饮暖水，而能出于乳酪、生酥、熟酥及以醍醐。如是，舍利子，菩萨摩诃萨，依于无上正等菩提，行世财施随所乐欲，有能获得转轮王报及获帝释、梵王胜报；由成就是三种报故，菩萨十地速得圆满。如来十力、四无所畏，因是施故速得圆满，乃至具足千业所起十八不共佛法，又具千业所起六十种圆满妙音，又具百业所起一一大丈夫相，又具二百业所起无见顶髻相，又过此百倍圆满成就如来大法螺相，又过拘胝百千倍成就如来皓齿齐列、不缺不疏平等之相。如是等相，无量功业之所合成，皆由如来业果报相施行所起，速得圆满。

“复次，舍利子，菩萨摩诃萨，行柁那波罗蜜多时，于乞者所起大慈心而行布施。此心续起殑伽沙等方得成满，中无间绝佛三摩地。舍利子，如来应正等觉，住此三摩地已，能于一一毛孔而出百三摩地，犹如殑伽大河流化不绝而得自在。是故当知，如来所有一切神通变化，多由施行而得成就。舍利子，如是如来所有佛法，皆由昔日行菩萨行，世间财施之所摄受。舍利子，是名菩萨摩诃萨行财施时，为求甘露，为求坚实，为求菩提，为求涅槃。应知如是法门差别，所谓菩萨摩诃萨，依世财施，而与柁那波罗蜜多相应，证觉阿耨多罗三藐三菩提故。

“复次，舍利子，菩萨摩诃萨，行柁那波罗蜜多时，其相无量，吾今当说。往昔过去无数广大、无量不可思议、阿僧企耶劫，于彼时分有佛出世，号旁耆罗私如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，彼佛住世寿十千岁，与百千苾芻大声闻众同共集会，皆阿罗汉，离诸烦恼，具大势力，乃至一切心得自在，逮胜究竟。舍利子，时彼世中有纺绩者，名织纺线，形貌端正众所乐观。彼作业处去佛不远，每日将晚欲还家时，往诣佛所，常以一缕微线奉施如来，因白佛言：‘愿薄伽梵哀愍我故，受此缕线为摄受处，以此善根于未来世，得成如来应正等觉能摄一切。’时彼世尊便为纳受。如是日施一缕，满千五百为善摄受。由此福故，乃经十五拘胝劫中，不堕恶趣；又经千拘胝反为转轮王；又经千拘胝反为天帝释。以此善根柔和微妙欣爱等业，便得奉觐千拘胝佛，于诸佛所供养恭敬，尊重赞叹，又以诸华、涂香、末香，及以香鬘、缯盖、幢旛，衣服、饮食、坐卧之具，病缘、医药一切众物，奉献如来。从是已后，又经一阿僧企耶劫出现于世，证觉阿耨多罗三藐三菩提，号善摄受如来、应、正等觉、明行圆满、善逝、世间解、无上丈夫、调御士、天人师、佛、薄伽梵。住寿世间经二十拘胝岁。有二十拘胝那庾多大声闻众，一切皆是大阿罗汉。彼佛世尊成立安住五拘胝等菩萨摩诃萨，于阿耨多罗三藐三菩提演说妙法。利益安乐无量无数诸有情已，现入涅槃。彼薄伽梵灭度之后，正法住世满一千年，广布舍利流遍供养，亦如我今涅槃之后。

“舍利子，汝今当观，由施微缕发大心故，次第展转成满佛法。舍利子，当知此施，由心广大，不由于缕。何以故？若施广大不由心者，如向施主以微缕施，不应得心清净究竟。如是，舍利子，当观菩萨摩诃萨，行柁那波罗蜜多时，依世财施便得一切圆满功德。舍利子，菩萨摩诃萨，行柁那波罗蜜多时，其性聪睿智慧甚深，因于少施多有所作，由智力故增上所作，由慧力故广大所作，回向力故无边所作。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“行施不求妙色财，&nbsp;&nbsp;&nbsp;&nbsp;亦不愿感天人趣，

&nbsp;&nbsp;&nbsp;&nbsp;为求无上胜菩提，&nbsp;&nbsp;&nbsp;&nbsp;施微便感无量福。

&nbsp;&nbsp;&nbsp;&nbsp;行施不求名称声，&nbsp;&nbsp;&nbsp;&nbsp;未曾为乐及徒众，

&nbsp;&nbsp;&nbsp;&nbsp;亦不求诸生死报，&nbsp;&nbsp;&nbsp;&nbsp;施微而获于大果。

&nbsp;&nbsp;&nbsp;&nbsp;布施饮食及衣服，&nbsp;&nbsp;&nbsp;&nbsp;不求诸有及诸趣，

&nbsp;&nbsp;&nbsp;&nbsp;为求开解甘露门，&nbsp;&nbsp;&nbsp;&nbsp;施如毛端福无量。

&nbsp;&nbsp;&nbsp;&nbsp;既无掉动及高慢，&nbsp;&nbsp;&nbsp;&nbsp;亦离谄诳悭嫉心，

&nbsp;&nbsp;&nbsp;&nbsp;懈怠诸缘皆悉舍，&nbsp;&nbsp;&nbsp;&nbsp;唯勤行施利于世。

&nbsp;&nbsp;&nbsp;&nbsp;财谷王位及身命，&nbsp;&nbsp;&nbsp;&nbsp;欢喜舍已心无变，

&nbsp;&nbsp;&nbsp;&nbsp;如斯善舍获广大，&nbsp;&nbsp;&nbsp;&nbsp;菩提解脱未为难。

&nbsp;&nbsp;&nbsp;&nbsp;爱乐诸来乞求者，&nbsp;&nbsp;&nbsp;&nbsp;如父如母如妻子，

&nbsp;&nbsp;&nbsp;&nbsp;所获财物常行施，&nbsp;&nbsp;&nbsp;&nbsp;见彼感财无妒心。

&nbsp;&nbsp;&nbsp;&nbsp;行施之时众繁杂，&nbsp;&nbsp;&nbsp;&nbsp;土块杖木来加害，

&nbsp;&nbsp;&nbsp;&nbsp;虽见曾无忿恚心，&nbsp;&nbsp;&nbsp;&nbsp;爱语如旧情欣悦。

&nbsp;&nbsp;&nbsp;&nbsp;若施彼怨犹若亲，&nbsp;&nbsp;&nbsp;&nbsp;于惊怖者施无畏，

&nbsp;&nbsp;&nbsp;&nbsp;凡所有物皆能舍，&nbsp;&nbsp;&nbsp;&nbsp;而心未尝生鄙吝。

&nbsp;&nbsp;&nbsp;&nbsp;恒乐正求无上法，&nbsp;&nbsp;&nbsp;&nbsp;于世王位绝希求，

&nbsp;&nbsp;&nbsp;&nbsp;出离世间严饰处，&nbsp;&nbsp;&nbsp;&nbsp;常勤奉行于法施。

&nbsp;&nbsp;&nbsp;&nbsp;除彼乐求秽欲者，&nbsp;&nbsp;&nbsp;&nbsp;谁有能求天世王？

&nbsp;&nbsp;&nbsp;&nbsp;是故智者不贪乐，&nbsp;&nbsp;&nbsp;&nbsp;诸欲王位生天乐。

&nbsp;&nbsp;&nbsp;&nbsp;大名称者所行施，&nbsp;&nbsp;&nbsp;&nbsp;恒求无上佛菩提，

&nbsp;&nbsp;&nbsp;&nbsp;舍捐身命及余事，&nbsp;&nbsp;&nbsp;&nbsp;速疾能感多安乐。

&nbsp;&nbsp;&nbsp;&nbsp;聪慧菩萨行诸施，&nbsp;&nbsp;&nbsp;&nbsp;未曾远离上菩提，

&nbsp;&nbsp;&nbsp;&nbsp;不求妙色世间财，&nbsp;&nbsp;&nbsp;&nbsp;又不愿乐生天乐。

&nbsp;&nbsp;&nbsp;&nbsp;虽求涅槃无所依，&nbsp;&nbsp;&nbsp;&nbsp;远离一切诸希愿，

&nbsp;&nbsp;&nbsp;&nbsp;若能如是善修习，&nbsp;&nbsp;&nbsp;&nbsp;则名知道开道者。

“舍利子，聪慧菩萨摩诃萨，于是布施具足成就，善能修行菩萨妙行，无有疑惑。舍利子，是名菩萨摩诃萨柁那波罗蜜多。若诸菩萨摩诃萨，为阿耨多罗三藐三菩提故，精进修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。”

## 大宝积经卷第四十二 

### 菩萨藏会第十二之八尸波罗蜜品第七之一

尔时，佛告舍利子：“云何菩萨摩诃萨尸罗波罗蜜多？菩萨摩诃萨，为阿耨多罗三藐三菩提，依此勤修行菩萨行。

“舍利子，菩萨摩诃萨，行尸罗波罗蜜多故，有三种妙行。何等为三？一者、身妙行，二者、语妙行，三者、意妙行。舍利子，何等名为身妙行、语妙行、意妙行耶？舍利子，所谓菩萨摩诃萨，远离杀生，离不与取，离欲邪行，是名身妙行。舍利子，菩萨摩诃萨，远离妄语，远离离间语，远离粗恶语，远离绮语，是名语妙行。舍利子，菩萨摩诃萨，于诸贪著瞋恚邪见，皆无所有，是名意妙行。菩萨摩诃萨，具足如是三妙行故，是名尸罗波罗蜜多。

“复次，舍利子，菩萨摩诃萨，行尸罗波罗蜜多时，如是思惟：‘云何身妙行、语妙行、意妙行耶？’舍利子，菩萨摩诃萨，如是思惟：‘若身不造杀生、不与取、欲邪行业者，是名身妙行。’菩萨摩诃萨，如是思惟：‘若语不造妄语、离间、粗恶、绮语业者，是名语妙行。’菩萨摩诃萨，如是思惟：‘若意不造贪著、瞋恚、邪见业者，是名意妙行。’由具如是正思惟故，是名菩萨摩诃萨行尸罗波罗蜜多。

“复次，舍利子，如是菩萨摩诃萨，行尸罗波罗蜜多时，作如是念：‘若业不由身语意造，此业为可建立不？’菩萨摩诃萨如是如理观察：‘若业不由身语意造，此业不可建立。’若青、若黄、若赤、若白、若红、若颇胝色，此业又非眼所识，非耳所识，非鼻、舌、身、意所识。何以故？舍利子，由于此业非能生、非所生、非己生，不可执受，都无有能了别此业。菩萨摩诃萨如是了知，此尸罗性不可为作；若不可为作，则不可建立；若不可建立，我等于中不应执著。如是菩萨摩诃萨，由观解力故，不见妙行及以尸罗，亦不见有具尸罗者，不见尸罗所回向处。菩萨摩诃萨如是观已，毕竟不起妄有身见。何以故？舍利子，有身见故可有观察，此是持戒、此是犯戒；如是观已，于彼守护及以仪则，若行若境皆悉具足，正知而行；正知行故，名持戒者。菩萨摩诃萨，不取著自、不取著他，而行于行；不毁尸罗、不取尸罗，而行于行。若取著我即取尸罗，若不著我不取尸罗。若知尸罗是不可得，即不毁犯所有律仪；若于律仪无毁犯者，即不名为毁犯尸罗，又亦不名执取尸罗。舍利子，以何因缘，于是尸罗而不执取？谓一切法知他相故。若由他相则无有我，若我是无，何所执取？”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“若有身语意清净，&nbsp;&nbsp;&nbsp;&nbsp;行时恒修一切净，

&nbsp;&nbsp;&nbsp;&nbsp;常住清净诸禁戒，&nbsp;&nbsp;&nbsp;&nbsp;是名菩萨具尸罗。

&nbsp;&nbsp;&nbsp;&nbsp;贤圣聪慧诸菩萨，&nbsp;&nbsp;&nbsp;&nbsp;能善护持十业道，

&nbsp;&nbsp;&nbsp;&nbsp;不由身语及意作，&nbsp;&nbsp;&nbsp;&nbsp;如是智者说尸罗。

&nbsp;&nbsp;&nbsp;&nbsp;若非造作非所生，&nbsp;&nbsp;&nbsp;&nbsp;非执无形亦无显，

&nbsp;&nbsp;&nbsp;&nbsp;由无有形有显故，&nbsp;&nbsp;&nbsp;&nbsp;未曾可得而建立。

&nbsp;&nbsp;&nbsp;&nbsp;尸罗无为亦无作，&nbsp;&nbsp;&nbsp;&nbsp;非眼能见非耳闻，

&nbsp;&nbsp;&nbsp;&nbsp;非鼻非舌亦非身，&nbsp;&nbsp;&nbsp;&nbsp;又非心意所能识。

&nbsp;&nbsp;&nbsp;&nbsp;若非六根之所识，&nbsp;&nbsp;&nbsp;&nbsp;则无有能施设者，

&nbsp;&nbsp;&nbsp;&nbsp;如是观察尸罗净，&nbsp;&nbsp;&nbsp;&nbsp;曾未依执住尸罗。

&nbsp;&nbsp;&nbsp;&nbsp;不恃持戒生憍慢，&nbsp;&nbsp;&nbsp;&nbsp;不计我想护尸罗，

&nbsp;&nbsp;&nbsp;&nbsp;善护尸罗无戒想，&nbsp;&nbsp;&nbsp;&nbsp;具足尸罗行觉行。

&nbsp;&nbsp;&nbsp;&nbsp;妄有身见已除遣，&nbsp;&nbsp;&nbsp;&nbsp;见与见者曾无有，

&nbsp;&nbsp;&nbsp;&nbsp;无有能见无彼处，&nbsp;&nbsp;&nbsp;&nbsp;不观持戒犯戒者。

&nbsp;&nbsp;&nbsp;&nbsp;善入无护法理趣，&nbsp;&nbsp;&nbsp;&nbsp;威仪具足不思议，

&nbsp;&nbsp;&nbsp;&nbsp;妙善正知能守护，&nbsp;&nbsp;&nbsp;&nbsp;除斯更无具戒者。

&nbsp;&nbsp;&nbsp;&nbsp;无我想者无尸罗，&nbsp;&nbsp;&nbsp;&nbsp;无所依我能依戒，

&nbsp;&nbsp;&nbsp;&nbsp;我说究竟常无畏，&nbsp;&nbsp;&nbsp;&nbsp;不执身我与尸罗。

&nbsp;&nbsp;&nbsp;&nbsp;说无我者不取戒，&nbsp;&nbsp;&nbsp;&nbsp;说无我者戒无依，

&nbsp;&nbsp;&nbsp;&nbsp;说无我者不希戒，&nbsp;&nbsp;&nbsp;&nbsp;说无我者戒无心。

&nbsp;&nbsp;&nbsp;&nbsp;不毁尸罗不执戒，&nbsp;&nbsp;&nbsp;&nbsp;亦不计我起尸罗，

&nbsp;&nbsp;&nbsp;&nbsp;无所依我及戒想，&nbsp;&nbsp;&nbsp;&nbsp;甚深慧行菩提行。

&nbsp;&nbsp;&nbsp;&nbsp;如是尸罗无所畏，&nbsp;&nbsp;&nbsp;&nbsp;此人常不犯尸罗，

&nbsp;&nbsp;&nbsp;&nbsp;若能不执有诸法，&nbsp;&nbsp;&nbsp;&nbsp;如是尸罗圣所赞。

&nbsp;&nbsp;&nbsp;&nbsp;若住我见诸愚夫，&nbsp;&nbsp;&nbsp;&nbsp;计我具戒能持戒，

&nbsp;&nbsp;&nbsp;&nbsp;彼受护戒果终已，&nbsp;&nbsp;&nbsp;&nbsp;于三恶趣常缠缚。

&nbsp;&nbsp;&nbsp;&nbsp;若有断尽诸我见，&nbsp;&nbsp;&nbsp;&nbsp;彼无有我及我所，

&nbsp;&nbsp;&nbsp;&nbsp;是真持戒无见故，&nbsp;&nbsp;&nbsp;&nbsp;无复怖畏堕诸恶。

&nbsp;&nbsp;&nbsp;&nbsp;若能如是知戒行，&nbsp;&nbsp;&nbsp;&nbsp;无有能见犯尸罗，

&nbsp;&nbsp;&nbsp;&nbsp;尚不观我及三有，&nbsp;&nbsp;&nbsp;&nbsp;况见持戒及犯戒？

“复次，舍利子，如是行尸罗波罗蜜多菩萨摩诃萨，行菩萨行清净戒时，具有十种极重深心。何等为十？一者、发起深心信奉诸行，二者、发起深心勤加精进，三者、猛励乐欲诸佛正法，四者、广具崇重一切诸业，五者、深怀信奉一切果报，六者、于诸贤圣深发敬心，七者、于诸尊重邬波柁耶、阿遮利耶清净侍奉，八者、于贤圣所兴起供养，九者、于诸正法励意求请，十者、求菩提时不顾身命。舍利子，如是行尸罗菩萨摩诃萨，有如是等十深心法，菩萨摩诃萨安住深心修诸善法。何等名为诸善法耶？所谓三种妙行，身妙行、语妙行、意妙行。若诸菩萨摩诃萨，安住如是三种妙行，为欲勤求大菩萨藏微妙法门。何以故？以诸菩萨摩诃萨依此法门，能趣阿耨多罗三藐三菩提故。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“由身而发起，&nbsp;&nbsp;&nbsp;&nbsp;佛所赞善业，

&nbsp;&nbsp;&nbsp;&nbsp;为得闻法故，&nbsp;&nbsp;&nbsp;&nbsp;供养诸贤圣。

&nbsp;&nbsp;&nbsp;&nbsp;于法及圣人，&nbsp;&nbsp;&nbsp;&nbsp;猛励起恭敬，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;慈心不嫉妒。

&nbsp;&nbsp;&nbsp;&nbsp;当演智人言，&nbsp;&nbsp;&nbsp;&nbsp;无谈不爱语，

&nbsp;&nbsp;&nbsp;&nbsp;所说欣乐相，&nbsp;&nbsp;&nbsp;&nbsp;发语无粗鄙。

&nbsp;&nbsp;&nbsp;&nbsp;意业常居善，&nbsp;&nbsp;&nbsp;&nbsp;曾无乐诸恶，

&nbsp;&nbsp;&nbsp;&nbsp;恒观察法性，&nbsp;&nbsp;&nbsp;&nbsp;恭敬住慈心。

&nbsp;&nbsp;&nbsp;&nbsp;于如来圣教，&nbsp;&nbsp;&nbsp;&nbsp;敬心而听法，

&nbsp;&nbsp;&nbsp;&nbsp;于法恭敬已，&nbsp;&nbsp;&nbsp;&nbsp;速悟大菩提。

“舍利子，诸菩萨摩诃萨行尸罗波罗蜜多时，安住如是十最胜法，勤求菩萨藏法门故，于诸贤圣一切师长，勤加恭敬奉事供养，乃至施及贮水之器。

“复次，舍利子，菩萨摩诃萨，行尸罗波罗蜜多时，应具如是十种发心。何等为十？舍利子，菩萨摩诃萨观是病身，诸界毒蛇恒相违害，多诸苦恼多诸过患，癫狂痈疖、疽癣恶疠、风热痰饮、众病所聚。又是身者如病、如疮、如被箭刺、如暴水流、如魁脍者，摇动不息速起速灭。又观是身，虚伪羸弱，老朽疾坏，暂时停住难可爱乐，状若冢间。尔时，菩萨复作是念：‘我此病身虽经此苦，曾不值遇如是福田。我今得值，又复善感如此之身。我当依诸福田长养慧命，舍不坚身获于坚身；为欲勤求大菩萨藏微妙法门故，于彼贤圣邬波柁耶、阿遮利耶诸尊师所，奉事供养，乃至施及贮水之器。’舍利子，是名菩萨摩诃萨第一发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“诸界暴毒蛇，&nbsp;&nbsp;&nbsp;&nbsp;展转相依附，

&nbsp;&nbsp;&nbsp;&nbsp;随一兴增动，&nbsp;&nbsp;&nbsp;&nbsp;生则致大患。

&nbsp;&nbsp;&nbsp;&nbsp;所谓眼耳鼻，&nbsp;&nbsp;&nbsp;&nbsp;舌齿内腹藏，

&nbsp;&nbsp;&nbsp;&nbsp;如是诸患恼，&nbsp;&nbsp;&nbsp;&nbsp;皆悉依身生。

&nbsp;&nbsp;&nbsp;&nbsp;痈疖与癫狂，&nbsp;&nbsp;&nbsp;&nbsp;疽癣大疾疠，

&nbsp;&nbsp;&nbsp;&nbsp;诸余种种病，&nbsp;&nbsp;&nbsp;&nbsp;无不依身生。

&nbsp;&nbsp;&nbsp;&nbsp;是身犹如病，&nbsp;&nbsp;&nbsp;&nbsp;如痈如中箭，

&nbsp;&nbsp;&nbsp;&nbsp;如是毒害身，&nbsp;&nbsp;&nbsp;&nbsp;速坏暂时住。

&nbsp;&nbsp;&nbsp;&nbsp;如趣彼冢间，&nbsp;&nbsp;&nbsp;&nbsp;悉是无常相，

&nbsp;&nbsp;&nbsp;&nbsp;摇鼓烂坏身，&nbsp;&nbsp;&nbsp;&nbsp;众病速生灭。

&nbsp;&nbsp;&nbsp;&nbsp;我当修佛身，&nbsp;&nbsp;&nbsp;&nbsp;所因贤善业！

&nbsp;&nbsp;&nbsp;&nbsp;以彼朽烂坏，&nbsp;&nbsp;&nbsp;&nbsp;衰老无常身，

&nbsp;&nbsp;&nbsp;&nbsp;转成于佛身，&nbsp;&nbsp;&nbsp;&nbsp;及难思法身。

&nbsp;&nbsp;&nbsp;&nbsp;以如是朽坏，&nbsp;&nbsp;&nbsp;&nbsp;遍常流秽身，

&nbsp;&nbsp;&nbsp;&nbsp;当证得如是，&nbsp;&nbsp;&nbsp;&nbsp;无流无秽身。

&nbsp;&nbsp;&nbsp;&nbsp;若人怖寒热，&nbsp;&nbsp;&nbsp;&nbsp;遮障坚防护，

&nbsp;&nbsp;&nbsp;&nbsp;毕为老病死，&nbsp;&nbsp;&nbsp;&nbsp;诸苦同煎害。

&nbsp;&nbsp;&nbsp;&nbsp;若人于寒热，&nbsp;&nbsp;&nbsp;&nbsp;身遍能堪忍，

&nbsp;&nbsp;&nbsp;&nbsp;庄严丈夫业，&nbsp;&nbsp;&nbsp;&nbsp;速成无上身。

&nbsp;&nbsp;&nbsp;&nbsp;我当勤供养，&nbsp;&nbsp;&nbsp;&nbsp;世所同尊重，

&nbsp;&nbsp;&nbsp;&nbsp;以不坚实身，&nbsp;&nbsp;&nbsp;&nbsp;当贸彼坚实。

“舍利子，诸菩萨摩诃萨，行尸罗波罗蜜多时，发如是等第一心已，为欲勤求大菩萨藏微妙法门故，于说法师倍复奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是念：‘身是不坚，性非牢固，当假覆蔽洗濯按摩，而复终归破坏离散摩灭之法。’舍利子，譬如陶师埏埴瓦器，若大若小终归破坏；如是，舍利子，身为不坚，终归破坏如彼瓦器。又舍利子，譬如树枝所依华叶果实，终归堕落；如是，舍利子，身为不坚，必堕落法，势非久住如熟果等。又舍利子，譬如草端霜露凝滴，日光照灼必不停住；如是，舍利子，身为不坚，如霜露滴亦不久住。又舍利子，譬如大海及以众流，有泡沫聚一切不坚，其性虚弱不可[(堂-土+牙)+支]触；如是，舍利子，是身不坚犹如沫聚，本性虚弱亦复如是。又舍利子，如天大雨，流泡乱浮徐起徐灭；如是，舍利子，身为不坚如水上泡，其性轻薄亦复如是。舍利子，菩萨摩诃萨深自观身，见是事已复作是念：‘我于长夜感得如是不坚固身，曾未值遇如是福田。我今得值，又复善感如此之身。我当依诸福田长养慧命，以不坚身贸易坚身；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第二发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“如世诸陶师，&nbsp;&nbsp;&nbsp;&nbsp;埏埴坏成器，

&nbsp;&nbsp;&nbsp;&nbsp;皆当归破坏，&nbsp;&nbsp;&nbsp;&nbsp;众生命如是。

&nbsp;&nbsp;&nbsp;&nbsp;譬如依树枝，&nbsp;&nbsp;&nbsp;&nbsp;所有叶华果，

&nbsp;&nbsp;&nbsp;&nbsp;皆归堕落法，&nbsp;&nbsp;&nbsp;&nbsp;人命亦如是。

&nbsp;&nbsp;&nbsp;&nbsp;如草端垂露，&nbsp;&nbsp;&nbsp;&nbsp;日光之所照，

&nbsp;&nbsp;&nbsp;&nbsp;须臾不暂停，&nbsp;&nbsp;&nbsp;&nbsp;人命亦如是。

&nbsp;&nbsp;&nbsp;&nbsp;如河海聚沫，&nbsp;&nbsp;&nbsp;&nbsp;其性本虚弱，

&nbsp;&nbsp;&nbsp;&nbsp;如是不坚身，&nbsp;&nbsp;&nbsp;&nbsp;虚浮亦如是。

&nbsp;&nbsp;&nbsp;&nbsp;譬如天大雨，&nbsp;&nbsp;&nbsp;&nbsp;生起水浮泡，

&nbsp;&nbsp;&nbsp;&nbsp;刹那速消灭，&nbsp;&nbsp;&nbsp;&nbsp;不坚身亦尔。

&nbsp;&nbsp;&nbsp;&nbsp;不坚起坚想，&nbsp;&nbsp;&nbsp;&nbsp;于坚想不坚，

&nbsp;&nbsp;&nbsp;&nbsp;邪分别所行，&nbsp;&nbsp;&nbsp;&nbsp;不能证坚实。

&nbsp;&nbsp;&nbsp;&nbsp;于坚起坚智，&nbsp;&nbsp;&nbsp;&nbsp;不坚知不坚，

&nbsp;&nbsp;&nbsp;&nbsp;正分别所行，&nbsp;&nbsp;&nbsp;&nbsp;能证于坚实。

&nbsp;&nbsp;&nbsp;&nbsp;为修坚实想，&nbsp;&nbsp;&nbsp;&nbsp;微施于水器，

&nbsp;&nbsp;&nbsp;&nbsp;故以不坚身，&nbsp;&nbsp;&nbsp;&nbsp;贸易彼坚实。

“舍利子，诸菩萨摩诃萨，行尸罗波罗蜜多时，发如是第二心已，为欲勤求大菩萨藏微妙法门故，于说法师倍复奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，诸恶知识之所拘执。其性懈怠不修精进，下劣愚钝，多邪恶见，妄起如是痴不善心，无施无爱亦无福祀，无有善作及以恶作无作，增长诸业果报。’菩萨摩诃萨作如是念：‘我为贪欲之所惑乱，长夜流转，造作种种恶不善业。由此不善恶业力故，感得秽恶自体报果，生鬼国中乏资生具，无有一切最胜福田。又我曾生饿鬼趣中，恒食炭火经无量岁；又于众多百千岁中，不闻水名，况复身触？’又作是念：‘而我今者值遇如是最胜福田，又感善身果报，成就多资生具。我当依诸福田广修善业，不顾身命承事师长邬波柁耶、阿遮利耶；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第三发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“如是善知识，&nbsp;&nbsp;&nbsp;&nbsp;常亲近敬奉，

&nbsp;&nbsp;&nbsp;&nbsp;便成如是性，&nbsp;&nbsp;&nbsp;&nbsp;故应数亲近。

&nbsp;&nbsp;&nbsp;&nbsp;为恶友拘执，&nbsp;&nbsp;&nbsp;&nbsp;远离贤善友，

&nbsp;&nbsp;&nbsp;&nbsp;懈怠鄙精进，&nbsp;&nbsp;&nbsp;&nbsp;悭嫉多谄曲，

&nbsp;&nbsp;&nbsp;&nbsp;无施等邪见，&nbsp;&nbsp;&nbsp;&nbsp;非拨于一切。

&nbsp;&nbsp;&nbsp;&nbsp;我曾生鬼趣，&nbsp;&nbsp;&nbsp;&nbsp;受弊恶形质，

&nbsp;&nbsp;&nbsp;&nbsp;于生死长夜，&nbsp;&nbsp;&nbsp;&nbsp;可畏大闇中，

&nbsp;&nbsp;&nbsp;&nbsp;饥渴遍煎恼，&nbsp;&nbsp;&nbsp;&nbsp;多受于众苦。

&nbsp;&nbsp;&nbsp;&nbsp;于多百千岁，&nbsp;&nbsp;&nbsp;&nbsp;曾不闻水名，

&nbsp;&nbsp;&nbsp;&nbsp;不见净福田，&nbsp;&nbsp;&nbsp;&nbsp;不得无是难。

&nbsp;&nbsp;&nbsp;&nbsp;我今感于此，&nbsp;&nbsp;&nbsp;&nbsp;难得之世间，

&nbsp;&nbsp;&nbsp;&nbsp;又奉值贤明，&nbsp;&nbsp;&nbsp;&nbsp;获无难具足。

&nbsp;&nbsp;&nbsp;&nbsp;复离恶知识，&nbsp;&nbsp;&nbsp;&nbsp;得逢贤善友，

&nbsp;&nbsp;&nbsp;&nbsp;誓不顾身命，&nbsp;&nbsp;&nbsp;&nbsp;当为证菩提。

&nbsp;&nbsp;&nbsp;&nbsp;以清净善心，&nbsp;&nbsp;&nbsp;&nbsp;恭侍尊师长，

&nbsp;&nbsp;&nbsp;&nbsp;亦当供诸佛，&nbsp;&nbsp;&nbsp;&nbsp;为证菩提故。

“舍利子，诸菩萨摩诃萨，行尸罗波罗蜜多时，发如是第三心已，为欲勤求大菩萨藏微妙法门故，于说法师倍复奉敬，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，无智愚痴。由如是见，由如是忍，谓有众生受诸苦恼，如是悲泣号哭之时，复以身手妄加捶打种种恼害。以此因缘，便生如是无量恶见，谓无恶业、无恶业报；复由瞋恚覆蔽心故，造作种种恶不善业。以是业报得秽恶身，生畜生中乏资生具，无有一切最胜福田。’菩萨摩诃萨作如是念：‘我于彼趣，或作馲驼及牛驴等，食啖刍草，加诸杖捶诃喝恐怖，情所不乐强令驮负。’复作是念：‘我于往昔虽经此苦，曾不值遇如是福田。我今得值，又复善感如此之身。我当依诸福田不顾身命，以不坚身贸易坚身，供事师长；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第四发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“我于彼长夜，&nbsp;&nbsp;&nbsp;&nbsp;未知登圣道，

&nbsp;&nbsp;&nbsp;&nbsp;堕在驼牛驴，&nbsp;&nbsp;&nbsp;&nbsp;多受诸勤苦。

&nbsp;&nbsp;&nbsp;&nbsp;我今得人身，&nbsp;&nbsp;&nbsp;&nbsp;当修贤善业，

&nbsp;&nbsp;&nbsp;&nbsp;由此证菩提，&nbsp;&nbsp;&nbsp;&nbsp;是为聪慧相。

&nbsp;&nbsp;&nbsp;&nbsp;我当起恭敬，&nbsp;&nbsp;&nbsp;&nbsp;建立诸佛法，

&nbsp;&nbsp;&nbsp;&nbsp;奉觐说法师，&nbsp;&nbsp;&nbsp;&nbsp;为得菩提故。

&nbsp;&nbsp;&nbsp;&nbsp;过去难思劫，&nbsp;&nbsp;&nbsp;&nbsp;循环生死轮，

&nbsp;&nbsp;&nbsp;&nbsp;往来非义利，&nbsp;&nbsp;&nbsp;&nbsp;无福田养命。

&nbsp;&nbsp;&nbsp;&nbsp;远离善知识，&nbsp;&nbsp;&nbsp;&nbsp;常亲近恶友，

&nbsp;&nbsp;&nbsp;&nbsp;随彼教诲转，&nbsp;&nbsp;&nbsp;&nbsp;数堕诸恶处。

&nbsp;&nbsp;&nbsp;&nbsp;我曾于傍生，&nbsp;&nbsp;&nbsp;&nbsp;闭缚驱打骂，

&nbsp;&nbsp;&nbsp;&nbsp;由斯恶业故，&nbsp;&nbsp;&nbsp;&nbsp;受不爱苦果。

&nbsp;&nbsp;&nbsp;&nbsp;遂堕于恶处，&nbsp;&nbsp;&nbsp;&nbsp;作馲驼牛驴，

&nbsp;&nbsp;&nbsp;&nbsp;负重犹加杖，&nbsp;&nbsp;&nbsp;&nbsp;不亲善友故。

&nbsp;&nbsp;&nbsp;&nbsp;我今得难得，&nbsp;&nbsp;&nbsp;&nbsp;人身及善友，

&nbsp;&nbsp;&nbsp;&nbsp;既蒙生善处，&nbsp;&nbsp;&nbsp;&nbsp;又得值无难，

&nbsp;&nbsp;&nbsp;&nbsp;如龟久处海，&nbsp;&nbsp;&nbsp;&nbsp;欣遇浮木孔。

&nbsp;&nbsp;&nbsp;&nbsp;身语善防护，&nbsp;&nbsp;&nbsp;&nbsp;精进心强盛，

&nbsp;&nbsp;&nbsp;&nbsp;无谄事善友，&nbsp;&nbsp;&nbsp;&nbsp;长养慧命身。

&nbsp;&nbsp;&nbsp;&nbsp;若有尊重师，&nbsp;&nbsp;&nbsp;&nbsp;发我慧心者，

&nbsp;&nbsp;&nbsp;&nbsp;能宣说胜妙，&nbsp;&nbsp;&nbsp;&nbsp;菩提道大师，

&nbsp;&nbsp;&nbsp;&nbsp;供养两足尊，&nbsp;&nbsp;&nbsp;&nbsp;诸涂香末香，

&nbsp;&nbsp;&nbsp;&nbsp;种种衣华鬘，&nbsp;&nbsp;&nbsp;&nbsp;我当承敬奉。

&nbsp;&nbsp;&nbsp;&nbsp;现在十方佛，&nbsp;&nbsp;&nbsp;&nbsp;胜义常开示，

&nbsp;&nbsp;&nbsp;&nbsp;无边金色日，&nbsp;&nbsp;&nbsp;&nbsp;当修行供养。

&nbsp;&nbsp;&nbsp;&nbsp;遍游诸佛土，&nbsp;&nbsp;&nbsp;&nbsp;广供调御师，

&nbsp;&nbsp;&nbsp;&nbsp;为净菩提道，&nbsp;&nbsp;&nbsp;&nbsp;当升大觉座。

“舍利子，诸菩萨摩诃萨，行尸罗波罗蜜多时，发如是等第四心已，为欲勤求大菩萨藏微妙法门故，于说法师倍增奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我昔长夜远离善友，恶友拘执，懈怠懒惰，下劣精进，无智愚痴。由兴恶见，如是信忍，如是欲乐，妄作是念：若以一切有情一切众生，或取身肉同煮一镬，或取其身同剉为脍，虽作如是不名非福。又兴恶见，不由此故而招于恶，不由此故而生于恶。由妄见故，又于大海此岸所有众生，一切布施悉令充足，虽作如是不名非罪；妄生异计，不因此故而招于福，不因此故而生于福。以妄见故，又于大海彼岸所有众生，一切斩害，亦不因此而招于恶，又不因此而生于恶。’菩萨摩诃萨作如是念：‘我于往昔如是作已，不能了知是罪非罪、是福非福，习近恶见，愚痴所蔽，多造不善诸重恶业。由此业报，感得下弊秽恶地狱之身，于地狱中或啖铁丸，或以锯解，受于种种坚硬苦味，纯苦无间相续不已；乃至经彼多百千岁，尚不闻乐声，何况身触？’尔时，菩萨复作是念：‘我于往昔虽经此苦，曾不值遇如是福田。我今得值，又复善感如是之身。我当依诸福田长养慧命，以不坚身贸易坚身，不顾身命奉事师长；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第五发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“我曾亲恶友，&nbsp;&nbsp;&nbsp;&nbsp;为恶心欺诳，

&nbsp;&nbsp;&nbsp;&nbsp;依止众恶见，&nbsp;&nbsp;&nbsp;&nbsp;徒兴造恶业。

&nbsp;&nbsp;&nbsp;&nbsp;尽大海此岸，&nbsp;&nbsp;&nbsp;&nbsp;所住诸众生，

&nbsp;&nbsp;&nbsp;&nbsp;施饮食充满，&nbsp;&nbsp;&nbsp;&nbsp;谓不招生福。

&nbsp;&nbsp;&nbsp;&nbsp;尽大海彼岸，&nbsp;&nbsp;&nbsp;&nbsp;所住诸众生，

&nbsp;&nbsp;&nbsp;&nbsp;我悉加杀害，&nbsp;&nbsp;&nbsp;&nbsp;谓非招恶业。

&nbsp;&nbsp;&nbsp;&nbsp;如是诸恶见，&nbsp;&nbsp;&nbsp;&nbsp;数习恒亲近，

&nbsp;&nbsp;&nbsp;&nbsp;堕极苦地狱，&nbsp;&nbsp;&nbsp;&nbsp;厌榨于身首。

&nbsp;&nbsp;&nbsp;&nbsp;昔于三恶趣，&nbsp;&nbsp;&nbsp;&nbsp;徒尽百千身，

&nbsp;&nbsp;&nbsp;&nbsp;未曾见诸佛，&nbsp;&nbsp;&nbsp;&nbsp;世间之导首。

&nbsp;&nbsp;&nbsp;&nbsp;世善友名称，&nbsp;&nbsp;&nbsp;&nbsp;其声尚难闻，

&nbsp;&nbsp;&nbsp;&nbsp;我幸人中利，&nbsp;&nbsp;&nbsp;&nbsp;当修贤善业。

&nbsp;&nbsp;&nbsp;&nbsp;得人身甚难，&nbsp;&nbsp;&nbsp;&nbsp;既得长命难，

&nbsp;&nbsp;&nbsp;&nbsp;正法闻难会，&nbsp;&nbsp;&nbsp;&nbsp;诸佛出世难。

&nbsp;&nbsp;&nbsp;&nbsp;我已得人身，&nbsp;&nbsp;&nbsp;&nbsp;感兹危脆命，

&nbsp;&nbsp;&nbsp;&nbsp;逢值佛兴世，&nbsp;&nbsp;&nbsp;&nbsp;预如来正教。

&nbsp;&nbsp;&nbsp;&nbsp;我不复当行，&nbsp;&nbsp;&nbsp;&nbsp;身语心恶业，

&nbsp;&nbsp;&nbsp;&nbsp;勿令我未来，&nbsp;&nbsp;&nbsp;&nbsp;受不爱苦果。

&nbsp;&nbsp;&nbsp;&nbsp;我以清净心，&nbsp;&nbsp;&nbsp;&nbsp;当修清净业，

&nbsp;&nbsp;&nbsp;&nbsp;由身语及意，&nbsp;&nbsp;&nbsp;&nbsp;行世所难行。

&nbsp;&nbsp;&nbsp;&nbsp;我终不违师，&nbsp;&nbsp;&nbsp;&nbsp;众人所许教，

&nbsp;&nbsp;&nbsp;&nbsp;又当兴供养，&nbsp;&nbsp;&nbsp;&nbsp;为佛菩提故。

&nbsp;&nbsp;&nbsp;&nbsp;以我不谄诳，&nbsp;&nbsp;&nbsp;&nbsp;及无幻伪心，

&nbsp;&nbsp;&nbsp;&nbsp;当开修直路，&nbsp;&nbsp;&nbsp;&nbsp;为佛菩提道。

&nbsp;&nbsp;&nbsp;&nbsp;无畏大菩萨，&nbsp;&nbsp;&nbsp;&nbsp;已发如是心，

&nbsp;&nbsp;&nbsp;&nbsp;奉施贮水器，&nbsp;&nbsp;&nbsp;&nbsp;慧方便具足。

“舍利子，诸菩萨摩诃萨，行尸罗波罗蜜多时，发如是第五心已，为欲勤求大菩萨藏微妙法门故，于说法师倍增奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，无智愚痴。由是恶见，如是信忍，如是欲乐，妄生是念，拨无迎逆、曲躬跪拜、合掌问讯。诸善业报为慢所蔽，多造恶业。由恶业报，在人趣中感鄙秽形，于诸福田，未曾长养清净慧命。’菩萨摩诃萨作如是念：‘我忆往昔，受于孤露贫穷下贱，系属于他奴婢等类。又受耽嗜色欲有情众生，贪著一切诸色欲相。住不平等恶行之数，起于种种诸恶邪见，毁坏尸罗，毁坏正见，安住三种不善根中，安住四种不应行处，为五种盖之所覆荫，于六尊重不怀恭敬，于七种法未能随转，八邪性中邪决定行，九恼害事之所恼害，十恶业道常登游践。地狱因道常面现前，于天因道背而不面；远离一切诸善知识，为诸恶友之所执持；随逐魔怨自在而行，远诸善法现行一切不善之法。又为如是，横加鞭杖，诃喝恐怖，情所不忍，强抑驱役供给于他。’菩萨摩诃萨又作是念：‘我昔未值如是福田，故受诸恶。我今得值，又复善感如来之身。我当依诸福田，以不坚身易于坚身；又当自养慧命，不顾身命奉事师长；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第六发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“亲近恶友增憍慢，&nbsp;&nbsp;&nbsp;&nbsp;经于无量多劫海，

&nbsp;&nbsp;&nbsp;&nbsp;人趣受生奴婢身，&nbsp;&nbsp;&nbsp;&nbsp;于诸有流长夜转。

&nbsp;&nbsp;&nbsp;&nbsp;我今已得于难得，&nbsp;&nbsp;&nbsp;&nbsp;第一勇猛善人身，

&nbsp;&nbsp;&nbsp;&nbsp;又得生于妙国土，&nbsp;&nbsp;&nbsp;&nbsp;值佛清净无诸难。

&nbsp;&nbsp;&nbsp;&nbsp;诸有贤善最胜友，&nbsp;&nbsp;&nbsp;&nbsp;能宣菩萨行道者，

&nbsp;&nbsp;&nbsp;&nbsp;心宝增长诸菩萨，&nbsp;&nbsp;&nbsp;&nbsp;多拘胝劫今乃值。

&nbsp;&nbsp;&nbsp;&nbsp;无常无恒虚薄身，&nbsp;&nbsp;&nbsp;&nbsp;譬如水泡并聚沫，

&nbsp;&nbsp;&nbsp;&nbsp;又似幻事及戏变，&nbsp;&nbsp;&nbsp;&nbsp;如梦所见寱言等。

&nbsp;&nbsp;&nbsp;&nbsp;命如云电不久住，&nbsp;&nbsp;&nbsp;&nbsp;于世念念将消灭，

&nbsp;&nbsp;&nbsp;&nbsp;是命将逝刹那间，&nbsp;&nbsp;&nbsp;&nbsp;故以不坚易坚命。

&nbsp;&nbsp;&nbsp;&nbsp;我忆往昔多时中，&nbsp;&nbsp;&nbsp;&nbsp;堕在慢山深险处，

&nbsp;&nbsp;&nbsp;&nbsp;曾于过去被欺诳，&nbsp;&nbsp;&nbsp;&nbsp;经不思议百劫海。

&nbsp;&nbsp;&nbsp;&nbsp;我今尽舍身贪爱，&nbsp;&nbsp;&nbsp;&nbsp;又无顾恋寿命心，

&nbsp;&nbsp;&nbsp;&nbsp;当速舍离憍高慢，&nbsp;&nbsp;&nbsp;&nbsp;于尊重师深敬奉。

&nbsp;&nbsp;&nbsp;&nbsp;又世所共同尊长，&nbsp;&nbsp;&nbsp;&nbsp;所谓父母诸兄等，

&nbsp;&nbsp;&nbsp;&nbsp;当速舍离憍高慢，&nbsp;&nbsp;&nbsp;&nbsp;第一崇遵极恭仰。

&nbsp;&nbsp;&nbsp;&nbsp;近妙菩提诸菩萨，&nbsp;&nbsp;&nbsp;&nbsp;与我同奉菩提行，

&nbsp;&nbsp;&nbsp;&nbsp;应生坚固爱敬心，&nbsp;&nbsp;&nbsp;&nbsp;当乐供养专承事。

&nbsp;&nbsp;&nbsp;&nbsp;昔具重慢慢增长，&nbsp;&nbsp;&nbsp;&nbsp;不知调御断慢法，

&nbsp;&nbsp;&nbsp;&nbsp;当以无上智金刚，&nbsp;&nbsp;&nbsp;&nbsp;令憍慢山永摧碎。

&nbsp;&nbsp;&nbsp;&nbsp;菩提妙行圆成已，&nbsp;&nbsp;&nbsp;&nbsp;安止最胜菩提座，

&nbsp;&nbsp;&nbsp;&nbsp;摧伏斗诤魔军众，&nbsp;&nbsp;&nbsp;&nbsp;当度四流群生等。

&nbsp;&nbsp;&nbsp;&nbsp;十方所有诸患人，&nbsp;&nbsp;&nbsp;&nbsp;卧自粪中为众厌，

&nbsp;&nbsp;&nbsp;&nbsp;于彼兴发慈悲意，&nbsp;&nbsp;&nbsp;&nbsp;为作拔济所归趣。

&nbsp;&nbsp;&nbsp;&nbsp;安住大施波罗蜜，&nbsp;&nbsp;&nbsp;&nbsp;于佛威德能防护，

&nbsp;&nbsp;&nbsp;&nbsp;具足修成于忍行，&nbsp;&nbsp;&nbsp;&nbsp;发起正勤令现前。

&nbsp;&nbsp;&nbsp;&nbsp;得具净虑波罗蜜，&nbsp;&nbsp;&nbsp;&nbsp;此时调伏心令住，

&nbsp;&nbsp;&nbsp;&nbsp;安住大慧善方便，&nbsp;&nbsp;&nbsp;&nbsp;当为一切尊福田。

&nbsp;&nbsp;&nbsp;&nbsp;增长盛福力如是，&nbsp;&nbsp;&nbsp;&nbsp;不可思议善智慧，

&nbsp;&nbsp;&nbsp;&nbsp;若得第一自在智，&nbsp;&nbsp;&nbsp;&nbsp;乃至应时奉水器。

“舍利子，诸菩萨摩诃萨，行尸罗波罗蜜多时，发如是第六心已，为欲勤求大菩萨藏微妙法门故，于说法师倍复承事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，无智愚痴。由是恶见，如是信忍，如是欲乐，妄生是念，谓无黑业、无黑业报，无有白业、无白业报，无黑白业、无黑白报，无非黑白业、无非黑白报。又不请问沙门、婆罗门，何者为善？何者不善？何者有罪？何者无罪？何者应修？何者不修？何者应作？何者不应作？又不请问，修何等行，于长夜中能感无义无利，及诸苦恼？又作何行，于长夜中能感有义有利，及诸安乐？’菩萨摩诃萨作如是念：‘我于往昔，由于此慢及以胜慢所障蔽故，而能多造不善恶业。以此业报感得人身，诸根缺减，于胜福田未养慧命。虽处人中等作覆器，童蒙嬉戏，愚戆聋盲，于善恶义无力无能了达宣畅。’又作是念：‘我昔未遇是胜福田，故造诸恶。我今值遇，又复善感具诸根身。我当依诸福田增长慧命，又应不顾身命求诸力，能了达善说、恶说之义。又当请问于说法师，何者为善？何者不善？何者有罪？何者无罪？何者应修？何者不应修？何者应作？何者不应作？作何等行，令彼声闻及独觉法，而现在前？作何等行，令诸佛法及菩萨法，而现在前？’舍利子，菩萨摩诃萨，为欲勤求菩萨藏故，依尸罗波罗蜜多，行菩萨行，以不坚身易于坚身，于说法师承事供养，乃至施及贮水之器。舍利子，是名菩萨摩诃萨第七发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“于昔过去多百劫，&nbsp;&nbsp;&nbsp;&nbsp;远离益我亲善友，

&nbsp;&nbsp;&nbsp;&nbsp;未曾请问善不善，&nbsp;&nbsp;&nbsp;&nbsp;有罪无罪诸业果。

&nbsp;&nbsp;&nbsp;&nbsp;由增上慢自在力，&nbsp;&nbsp;&nbsp;&nbsp;堕于地狱鬼趣中，

&nbsp;&nbsp;&nbsp;&nbsp;习近恶念为同侣，&nbsp;&nbsp;&nbsp;&nbsp;经多百劫坠恶道。

&nbsp;&nbsp;&nbsp;&nbsp;或习人趣多千劫，&nbsp;&nbsp;&nbsp;&nbsp;轮回受身根不具，

&nbsp;&nbsp;&nbsp;&nbsp;不知何善何不善，&nbsp;&nbsp;&nbsp;&nbsp;有罪无罪作业果。

&nbsp;&nbsp;&nbsp;&nbsp;我获人道猛健身，&nbsp;&nbsp;&nbsp;&nbsp;具足诸根处清净，

&nbsp;&nbsp;&nbsp;&nbsp;远离诸难得无难，&nbsp;&nbsp;&nbsp;&nbsp;如龟引颈遇浮孔。

&nbsp;&nbsp;&nbsp;&nbsp;值世作明灯照者，&nbsp;&nbsp;&nbsp;&nbsp;闻说离欲诸圣教，

&nbsp;&nbsp;&nbsp;&nbsp;时我请问世间尊，&nbsp;&nbsp;&nbsp;&nbsp;善与不善等业果。

&nbsp;&nbsp;&nbsp;&nbsp;云何具悭堕诸趣？ &nbsp;&nbsp;&nbsp;&nbsp;云何无悭为施主？

&nbsp;&nbsp;&nbsp;&nbsp;云何贪谄污尸罗？ &nbsp;&nbsp;&nbsp;&nbsp;云何戒财全守护？

&nbsp;&nbsp;&nbsp;&nbsp;云何忿恚愤乱人？ &nbsp;&nbsp;&nbsp;&nbsp;云何无忿忍辱力？

&nbsp;&nbsp;&nbsp;&nbsp;云何懈怠散乱心？ &nbsp;&nbsp;&nbsp;&nbsp;云何精勤乐静虑？

&nbsp;&nbsp;&nbsp;&nbsp;云何恶慧哑愚痴？ &nbsp;&nbsp;&nbsp;&nbsp;云何有慧乐真实？

&nbsp;&nbsp;&nbsp;&nbsp;云何专意行菩提，&nbsp;&nbsp;&nbsp;&nbsp;具足寻求贤圣行？

&nbsp;&nbsp;&nbsp;&nbsp;云何流慈遍世间？ &nbsp;&nbsp;&nbsp;&nbsp;云何拔济诸恶趣？

&nbsp;&nbsp;&nbsp;&nbsp;云何乐法无厌心，&nbsp;&nbsp;&nbsp;&nbsp;能求菩提诸行藏？

&nbsp;&nbsp;&nbsp;&nbsp;云何往诣十方刹，&nbsp;&nbsp;&nbsp;&nbsp;现住诸佛世尊前？

&nbsp;&nbsp;&nbsp;&nbsp;云何致敬修功业？ &nbsp;&nbsp;&nbsp;&nbsp;云何请问普贤行？

&nbsp;&nbsp;&nbsp;&nbsp;我今正应勤请问，&nbsp;&nbsp;&nbsp;&nbsp;法师尊重等尊重，

&nbsp;&nbsp;&nbsp;&nbsp;云何于师乐敬养？ &nbsp;&nbsp;&nbsp;&nbsp;云何令师意欢悦？

&nbsp;&nbsp;&nbsp;&nbsp;佛子已生如是心，&nbsp;&nbsp;&nbsp;&nbsp;能集广大妙福力，

&nbsp;&nbsp;&nbsp;&nbsp;及胜自在智慧力，&nbsp;&nbsp;&nbsp;&nbsp;欢喜奉施至水器。

“舍利子，诸菩萨摩诃萨，行尸罗波罗蜜多时，发如是第七心已，为欲勤求大菩萨藏微妙法门故，于说法师倍复奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，痴钝无识犹如哑羊。舍离一切正义相应文句、正法相应文句、寂静相应文句、灭止相应文句、正觉相应文句、诸沙门婆罗门般涅槃等相应文句；舍离如是诸文句已，反更受持读诵思寻，究达一切非义相应文句、非法相应文句乃至非涅槃等相应文句。由如是故，妄兴是见，谓无有力、无有精进、无丈夫果、无势、无勇、无行、无威。或俱生念，无有行威。又生是念，无因无缘，可令有情而生染污；不由因缘，有情杂染。又生是念，无因无缘，可令有情而得清净；不由因缘，有情清净。’菩萨摩诃萨又作是念：‘我于长夜，由依如是不平等因，无因见故，多造种种恶不善业。由此业报，我于往昔在人趣身，诸相不具，于诸福田未长慧命。虽处人中等于覆器，童蒙嬉戏，愚蠢聋盲，无力无能受持读诵、思惟究达正义相应文句，乃至涅槃相应文句。’又作是念：‘我昔未遇是胜福田，故生妄见。我今值遇，乃至不顾身命，为求力能，当于正义相应文句、正法相应文句、寂静相应文句，乃至涅槃相应文句。如是等正法文句，皆是大菩萨藏微妙法门之所摄者。我今受持读诵思惟究竟，必当发起最上正勤，尽命承事于说法师。我今依尸罗波罗蜜多行菩萨行，为欲于此菩萨藏法，能受能持，能读能诵，修行供养故。’又作是念：‘我当以不坚身易于坚身，当善造集若福、若智二种资粮。由是二力，常恒亲近菩萨藏法。’菩萨摩诃萨如是思已，于说法师承事供养，乃至施及贮水之器。舍利子，是名菩萨摩诃萨第八发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“若法真实义相应，&nbsp;&nbsp;&nbsp;&nbsp;随顺修习道支道，

&nbsp;&nbsp;&nbsp;&nbsp;为于寂灭而作证，&nbsp;&nbsp;&nbsp;&nbsp;而能流通涅槃路。

&nbsp;&nbsp;&nbsp;&nbsp;我昔远离如是法，&nbsp;&nbsp;&nbsp;&nbsp;反更流习于诸恶，

&nbsp;&nbsp;&nbsp;&nbsp;非法非义非寂静，&nbsp;&nbsp;&nbsp;&nbsp;乃至涅槃不相应。

&nbsp;&nbsp;&nbsp;&nbsp;无有精进亦无力，&nbsp;&nbsp;&nbsp;&nbsp;无丈夫果无威势，

&nbsp;&nbsp;&nbsp;&nbsp;拨无诸行无勇猛，&nbsp;&nbsp;&nbsp;&nbsp;一切尽空无所得。

&nbsp;&nbsp;&nbsp;&nbsp;无有诸佛亦无法，&nbsp;&nbsp;&nbsp;&nbsp;及无世间之父母，

&nbsp;&nbsp;&nbsp;&nbsp;无有黑法与白法，&nbsp;&nbsp;&nbsp;&nbsp;若果若报悉皆无。

&nbsp;&nbsp;&nbsp;&nbsp;于如是等诸恶见，&nbsp;&nbsp;&nbsp;&nbsp;无始世来恒习行，

&nbsp;&nbsp;&nbsp;&nbsp;由斯堕于地狱中，&nbsp;&nbsp;&nbsp;&nbsp;纯受极苦久难出。

&nbsp;&nbsp;&nbsp;&nbsp;如是转受傍生趣，&nbsp;&nbsp;&nbsp;&nbsp;及堕焰魔恶世间，

&nbsp;&nbsp;&nbsp;&nbsp;或时得生人趣中，&nbsp;&nbsp;&nbsp;&nbsp;愚騃无智而喑哑。

&nbsp;&nbsp;&nbsp;&nbsp;童蒙嬉戏与盲聋，&nbsp;&nbsp;&nbsp;&nbsp;闇钝顽嚚无智识，

&nbsp;&nbsp;&nbsp;&nbsp;从是复堕于地狱，&nbsp;&nbsp;&nbsp;&nbsp;受诸重苦增愚暗。

&nbsp;&nbsp;&nbsp;&nbsp;我从久远无量劫，&nbsp;&nbsp;&nbsp;&nbsp;未曾得是清净身，

&nbsp;&nbsp;&nbsp;&nbsp;已遇诸根皆具足，&nbsp;&nbsp;&nbsp;&nbsp;是时宜速加精进。

&nbsp;&nbsp;&nbsp;&nbsp;诸法真实义相应，&nbsp;&nbsp;&nbsp;&nbsp;能为寂静之助伴，

&nbsp;&nbsp;&nbsp;&nbsp;趣菩提道与菩提，&nbsp;&nbsp;&nbsp;&nbsp;我宜及时求是法。

&nbsp;&nbsp;&nbsp;&nbsp;诸大菩萨秘奥藏，&nbsp;&nbsp;&nbsp;&nbsp;甚深真实义相应，

&nbsp;&nbsp;&nbsp;&nbsp;经彼百千俱胝劫，&nbsp;&nbsp;&nbsp;&nbsp;若得闻者为希有。

&nbsp;&nbsp;&nbsp;&nbsp;如是及余诸佛法，&nbsp;&nbsp;&nbsp;&nbsp;无量无数不思议，

&nbsp;&nbsp;&nbsp;&nbsp;我当精勤受已持，&nbsp;&nbsp;&nbsp;&nbsp;为证诸佛菩提故。

&nbsp;&nbsp;&nbsp;&nbsp;又当正勤起恭敬，&nbsp;&nbsp;&nbsp;&nbsp;承事供养说法师，

&nbsp;&nbsp;&nbsp;&nbsp;所谓诸佛诸菩萨，&nbsp;&nbsp;&nbsp;&nbsp;当于彼闻无上法。

&nbsp;&nbsp;&nbsp;&nbsp;诸无所畏大菩萨，&nbsp;&nbsp;&nbsp;&nbsp;发起如是勇猛心，

&nbsp;&nbsp;&nbsp;&nbsp;智慧方便善成就，&nbsp;&nbsp;&nbsp;&nbsp;乃至施及贮水器。

“舍利子，诸菩萨摩诃萨，行尸罗波罗蜜多时，发起如是第八心已，为欲勤求大菩萨藏微妙法门故，于说法师倍增承事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘一切众生为无义行之所拘执，顾恋身命著无义行，不能励意专修义利。’

“舍利子，云何名为著无义行？谓于身命有所顾恋，于觉分法情无希望，计我我所以为前导，恒于其身防卫覆障，沐浴调治庄饰宝护，是则名为著无义行。舍利子，复有著无义行？谓于身命有所顾恋，于觉分法情无希望，计我我所以为前导，而于妻妾、男女、兄弟、朋友、眷属、亲戚防卫覆障，乃至一切诸受用具宝玩执著，是则名为著无义行。舍利子，复有著无义行，谓于身命有所顾恋，于觉分法情无希望，计我我所以为前导，而于奴婢僮仆、防卫驱役桎梏守护，是则名为著无义行。

“舍利子，云何名为专修义利？谓于身命无所顾恋，于觉分法有所希望，妙菩提心以为前导，专修胜善身业、意业及以语业，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，专修引发柁那波罗蜜多，乃至般若波罗蜜多，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，而专修行布施、爱语、利益、同事，摄化一切诸众生故，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，专修念处、正断、神足、根、力、觉分如是道支，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，而于父母及诸师长，专修供养恭敬礼拜，曲躬合掌，谦下问讯，迎逆给事，并和顺业，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，于三宝所随顺法教，专修敬事。

“舍利子，菩萨摩诃萨作如是念：‘一切众生专著无义，为无义行之所拘执，顾恋身命放逸懈怠。而我今者专修义利，为有义利之所守护。我当勤加精进，以身供事诸说法师，以不坚身易于坚身，当修福智二力资粮；以修福智力资粮故，当近无上微妙菩提。’舍利子，菩萨摩诃萨，依尸罗波罗蜜多，行菩萨行，为求如是菩萨藏故，承事供养诸说法师，乃至施及贮水之器。舍利子，是为菩萨摩诃萨第九发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“诸愚痴凡夫，&nbsp;&nbsp;&nbsp;&nbsp;常顾于身命，

&nbsp;&nbsp;&nbsp;&nbsp;不愿求菩提，&nbsp;&nbsp;&nbsp;&nbsp;起杂染三业。

&nbsp;&nbsp;&nbsp;&nbsp;常为利自身，&nbsp;&nbsp;&nbsp;&nbsp;及妻子眷属，

&nbsp;&nbsp;&nbsp;&nbsp;宝玩于无义，&nbsp;&nbsp;&nbsp;&nbsp;是名痴凡夫。

&nbsp;&nbsp;&nbsp;&nbsp;驱役奴仆等，&nbsp;&nbsp;&nbsp;&nbsp;多畜养四足，

&nbsp;&nbsp;&nbsp;&nbsp;宝著于无义，&nbsp;&nbsp;&nbsp;&nbsp;是名无智者。

&nbsp;&nbsp;&nbsp;&nbsp;贮积多财谷，&nbsp;&nbsp;&nbsp;&nbsp;不施不食用，

&nbsp;&nbsp;&nbsp;&nbsp;宝著于无义，&nbsp;&nbsp;&nbsp;&nbsp;名守藏愚夫。

&nbsp;&nbsp;&nbsp;&nbsp;诸愚痴凡夫，&nbsp;&nbsp;&nbsp;&nbsp;专宝著无义；

&nbsp;&nbsp;&nbsp;&nbsp;具妙慧菩萨，&nbsp;&nbsp;&nbsp;&nbsp;精求诸义利。

&nbsp;&nbsp;&nbsp;&nbsp;不顾于身命，&nbsp;&nbsp;&nbsp;&nbsp;欣乐助菩提，

&nbsp;&nbsp;&nbsp;&nbsp;起种种善业，&nbsp;&nbsp;&nbsp;&nbsp;是名专义利。

&nbsp;&nbsp;&nbsp;&nbsp;方便善修习，&nbsp;&nbsp;&nbsp;&nbsp;施戒忍正勤，

&nbsp;&nbsp;&nbsp;&nbsp;静虑与妙慧，&nbsp;&nbsp;&nbsp;&nbsp;是名专义利。

&nbsp;&nbsp;&nbsp;&nbsp;供养于父母，&nbsp;&nbsp;&nbsp;&nbsp;给侍诸师长，

&nbsp;&nbsp;&nbsp;&nbsp;深敬奉三宝，&nbsp;&nbsp;&nbsp;&nbsp;是名专义利。

&nbsp;&nbsp;&nbsp;&nbsp;于摄一切法，&nbsp;&nbsp;&nbsp;&nbsp;诸菩萨妙藏，

&nbsp;&nbsp;&nbsp;&nbsp;诵持及开阐，&nbsp;&nbsp;&nbsp;&nbsp;是名专义利。

&nbsp;&nbsp;&nbsp;&nbsp;如是专义利，&nbsp;&nbsp;&nbsp;&nbsp;诸佛之所赞，

&nbsp;&nbsp;&nbsp;&nbsp;精进善相应，&nbsp;&nbsp;&nbsp;&nbsp;是胜无畏子。

&nbsp;&nbsp;&nbsp;&nbsp;发如是念已，&nbsp;&nbsp;&nbsp;&nbsp;以清净信心，

&nbsp;&nbsp;&nbsp;&nbsp;敬养尊重师，&nbsp;&nbsp;&nbsp;&nbsp;乃至奉水器。

“舍利子，诸菩萨摩诃萨，行尸罗波罗蜜多时，发起如是第九心已，为欲勤求大菩萨藏故，于说法师倍复承事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘世间众生邪僻自在，反执师教无所克获。不获何等？所谓圣财。云何圣财？谓信、戒、闻、惭、愧、舍、慧，如是等法是谓圣财。彼诸众生不获此故，名极贫穷。’菩萨摩诃萨又作是念：‘我今应修妙善自在，于师教诲随顺敬受。所以者何？菩萨摩诃萨由妙自在，于师教诲随顺敬受，有所证得。何所证得？所谓圣财。何等名为菩萨圣财？谓菩萨藏法门差别。了知菩萨妙善自在，即说法师妙善自在，于菩萨藏法门差别，广为众生宣畅敷演，辩了建立，开阐分别，显示流布。菩萨摩诃萨，安住如是菩萨藏已，获圣法财，永断贫穷，速疾证于阿耨多罗三藐三菩提。’舍利子，菩萨摩诃萨，依尸罗波罗蜜多，行菩萨行，发是心已妙善自在，于师教诲随顺敬受，复作是念：‘我当以不坚身贸易坚身，为欲勤求菩萨藏故，承事供养于说法师，乃至施及贮水之器。’舍利子，是名菩萨摩诃萨第十发心。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“世间下劣诸众生，&nbsp;&nbsp;&nbsp;&nbsp;谀谄幻惑多奸伪，

&nbsp;&nbsp;&nbsp;&nbsp;颠倒僻执不如理，&nbsp;&nbsp;&nbsp;&nbsp;专恶自在违师教。

&nbsp;&nbsp;&nbsp;&nbsp;深知是已顺师诲，&nbsp;&nbsp;&nbsp;&nbsp;便能分别广敷演，

&nbsp;&nbsp;&nbsp;&nbsp;由斯获得仙圣财，&nbsp;&nbsp;&nbsp;&nbsp;信戒舍闻惭愧慧，

&nbsp;&nbsp;&nbsp;&nbsp;如是七财无尽藏，&nbsp;&nbsp;&nbsp;&nbsp;知非器者勿开显。

&nbsp;&nbsp;&nbsp;&nbsp;世间多有善众生，&nbsp;&nbsp;&nbsp;&nbsp;堪为诸佛净法器，

&nbsp;&nbsp;&nbsp;&nbsp;无谄美言来请问，&nbsp;&nbsp;&nbsp;&nbsp;妙善自在而闲雅。

&nbsp;&nbsp;&nbsp;&nbsp;常发勇猛勤精进，&nbsp;&nbsp;&nbsp;&nbsp;恭敬正法乐常闻，

&nbsp;&nbsp;&nbsp;&nbsp;为证诸佛妙菩提，&nbsp;&nbsp;&nbsp;&nbsp;不顾所爱之身命。

&nbsp;&nbsp;&nbsp;&nbsp;知彼堪任正法器，&nbsp;&nbsp;&nbsp;&nbsp;复能受持深妙理，

&nbsp;&nbsp;&nbsp;&nbsp;导师发起大慈悲，&nbsp;&nbsp;&nbsp;&nbsp;为说无杂真法界。

&nbsp;&nbsp;&nbsp;&nbsp;诸大菩萨妙法藏，&nbsp;&nbsp;&nbsp;&nbsp;依彼建立胜菩提，

&nbsp;&nbsp;&nbsp;&nbsp;又于其中广开示，&nbsp;&nbsp;&nbsp;&nbsp;诸佛坚固圣财宝。

&nbsp;&nbsp;&nbsp;&nbsp;一切诸法为空相，&nbsp;&nbsp;&nbsp;&nbsp;亦无相相无我相，

&nbsp;&nbsp;&nbsp;&nbsp;无有寿命无变异，&nbsp;&nbsp;&nbsp;&nbsp;无诸戏论无受藏。

&nbsp;&nbsp;&nbsp;&nbsp;一切诸法之自性，&nbsp;&nbsp;&nbsp;&nbsp;不从缘生亦无相，

&nbsp;&nbsp;&nbsp;&nbsp;曾无初起无终灭，&nbsp;&nbsp;&nbsp;&nbsp;无相真如之所显。

&nbsp;&nbsp;&nbsp;&nbsp;若善自在柔和者，&nbsp;&nbsp;&nbsp;&nbsp;于师教诲无倒执，

&nbsp;&nbsp;&nbsp;&nbsp;自然最胜为开示，&nbsp;&nbsp;&nbsp;&nbsp;本境所学解脱门。

&nbsp;&nbsp;&nbsp;&nbsp;净信尸罗与惭愧，&nbsp;&nbsp;&nbsp;&nbsp;正闻舍施般罗若，

&nbsp;&nbsp;&nbsp;&nbsp;为彼分别广敷显，&nbsp;&nbsp;&nbsp;&nbsp;无尽七财之法藏。

&nbsp;&nbsp;&nbsp;&nbsp;佛子和柔妙自在，&nbsp;&nbsp;&nbsp;&nbsp;随顺善友所诲言，

&nbsp;&nbsp;&nbsp;&nbsp;我当承事语法师，&nbsp;&nbsp;&nbsp;&nbsp;为证无上菩提故。

&nbsp;&nbsp;&nbsp;&nbsp;菩萨适发是心已，&nbsp;&nbsp;&nbsp;&nbsp;于渴乏者生悲爱，

&nbsp;&nbsp;&nbsp;&nbsp;乃至经营净瓦器，&nbsp;&nbsp;&nbsp;&nbsp;盛满清水随时施。

“舍利子，诸菩萨摩诃萨，行尸罗波罗蜜多时，发起如是第十心已，为欲勤求大菩萨藏故，于说法师倍增承事，勤加供养，乃至施及贮水之器。”

## 大宝积经卷第四十三 

### 菩萨藏会第十二之九尸波罗蜜品第七之二

尔时，佛告舍利子：“菩萨摩诃萨，行尸罗波罗蜜多时，成就如是善根力故，获得四种广胜处法。何等为四？一者、于诸善法速能趣入，二者、为说法师之所赞美，三者、修行成满无有毁犯，四者、于佛正法坚持不坏。舍利子，是为菩萨摩诃萨获得四种广胜处法。

“又舍利子，菩萨摩诃萨，由是力故处在人中，复获四种广胜处法。何等为四？一者、为多众生随逐修学，于诸白法究竟安住；二者、于夷坦路营建逆旅极当坚密，速令众生获得欢喜；三者、于长夜中得法利故，欢泰之心无有退减；四者、临终舍命无惑缠心，往生善趣安乐世界。舍利子，是为菩萨摩诃萨处在人中，获得四种广胜处法。

“又舍利子，菩萨摩诃萨，由是力故处在天中，复获四种广胜处法。何等为四？一者、以福感故能摄天众；二者、诸天集会瞻仰面门：‘菩萨今者将何所演？我等闻已当有开悟。’三者、为天帝释及余天子之所参觐，请法断疑，而是菩萨不往其所；四者、现大宫殿，为于菩萨之所受用。舍利子，是为菩萨摩诃萨处在天中，获得四种广胜处法。

“舍利子，如是菩萨摩诃萨，行尸罗波罗蜜多时，若在天上、若生人中，复得无量无边百千万亿诸妙法门，皆为满足尸罗波罗蜜多故。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“菩萨处高座，&nbsp;&nbsp;&nbsp;&nbsp;诸天所礼敬，

&nbsp;&nbsp;&nbsp;&nbsp;瞻仰彼尊颜，&nbsp;&nbsp;&nbsp;&nbsp;将宣何等法。

&nbsp;&nbsp;&nbsp;&nbsp;一切皆恭敬，&nbsp;&nbsp;&nbsp;&nbsp;具慧除悭吝，

&nbsp;&nbsp;&nbsp;&nbsp;处欢喜宫殿，&nbsp;&nbsp;&nbsp;&nbsp;释天来请疑。

&nbsp;&nbsp;&nbsp;&nbsp;天中命尽已，&nbsp;&nbsp;&nbsp;&nbsp;来生于人间，

&nbsp;&nbsp;&nbsp;&nbsp;为转轮圣王，&nbsp;&nbsp;&nbsp;&nbsp;大力无悭吝。

&nbsp;&nbsp;&nbsp;&nbsp;若人中命终，&nbsp;&nbsp;&nbsp;&nbsp;还复生天上，

&nbsp;&nbsp;&nbsp;&nbsp;曾未更众苦，&nbsp;&nbsp;&nbsp;&nbsp;奉养法师故。

&nbsp;&nbsp;&nbsp;&nbsp;恒获如是等，&nbsp;&nbsp;&nbsp;&nbsp;四种广胜处，

&nbsp;&nbsp;&nbsp;&nbsp;为无下劣心，&nbsp;&nbsp;&nbsp;&nbsp;恭敬说法者。

&nbsp;&nbsp;&nbsp;&nbsp;若以敬爱心，&nbsp;&nbsp;&nbsp;&nbsp;奉施于水器，

&nbsp;&nbsp;&nbsp;&nbsp;则天龙及人，&nbsp;&nbsp;&nbsp;&nbsp;所应亲供养。

“复次，舍利子，是诸菩萨摩诃萨，行尸罗波罗蜜多时，成就如是诸善根故，复于天中得四种法。何等为四？一者、了知先世所经造业；二者、了知因此善故来生天上，及能了知退失善法；三者、了知从此命终当生某处；四者、为诸天众宣说妙法示教赞喜，既利益已便舍天身。舍利子，是为菩萨摩诃萨生在天中得四种法，皆由尸罗波罗蜜多故，

“复次，舍利子，菩萨摩诃萨，行尸罗波罗蜜多时，成就如是诸善根故，复得四种圆成胜法。舍利子，何等为四？一者、菩萨摩诃萨舍天宫已，还来人趣与戒俱生。二者、菩萨摩诃萨处在人中，获得五种成胜生法。云何为五？所谓得生胜家，得胜妙色，得胜净戒，得胜眷属，于诸众生得修胜慈，如是名为获得五种成胜生法。三者、菩萨摩诃萨处在人中，复得五种成不坏法。云何为五？所谓得善知识不可破坏，所受之身终无中夭，所得财位中无退失，得菩提心无能坏者，于匮法时得自丰足，如是名为获得五种成不坏法。四者、菩萨摩诃萨处在人中，又复获得五种希有圆满之法。云何为五？菩萨摩诃萨，于舍宅中安设空器，随菩萨手所及之处，一切众宝即皆盈满，是名第一获得希有圆满之法。菩萨摩诃萨若遇渴时，即于其前具八德池自然涌现，是名第二获得希有圆满之法。菩萨摩诃萨福德持身，不为外物之所侵害，所谓若毒、若刀、若火、若水，吸精气者，或复药叉及诸恶鬼，不能损害，是名第三获得希有圆满之法。菩萨摩诃萨，于赡部洲诸灾劫起，所谓若刀兵劫、若饥馑劫、若疾病劫、若火劫、若水劫、若风劫、若渴劫、若热光劫、若药叉劫。舍利子，如是别劫兴起之时，尔时菩萨不生其中，便处天上受极快乐、受多极乐，是名第四获得希有圆满之法。菩萨摩诃萨，即以如是善根力故，永不复生诸难之处，不生恶趣，若悔缠心，即能见知速疾远离，是名第五获得希有圆满之法。舍利子，是名菩萨摩诃萨，行尸罗波罗蜜多故，又复获得四种希有圆成胜法。

“复次，舍利子，菩萨摩诃萨，行尸罗波罗蜜多时，成就如是善根力故，常不远离四种妙法。云何为四？一者、菩萨摩诃萨，但见有苦诸众生时，即便获得大悲之心；二者、菩萨摩诃萨，所有男女皆于菩萨，恭敬随顺；三者、菩萨摩诃萨，能制衰老不为所侵；四者、菩萨摩诃萨，资生作业百倍获利，或复过此二倍、三倍。舍利子，是为菩萨摩诃萨，行尸罗波罗蜜多时，成就如是四种妙法，恒无远离。

“复次，舍利子，菩萨摩诃萨，行尸罗波罗蜜多时，成就如是诸善根故，不为三法之所劫夺。何等为三？一者、不为贪欲之所劫夺，二者、不为瞋恚之所劫夺，三者、不为愚痴之所劫夺。舍利子，是为菩萨摩诃萨，行尸罗波罗蜜多故，远离三种劫夺之法。

“复次，舍利子，菩萨摩诃萨，行尸罗波罗蜜多时，成就如是诸善根故，获得四种无病之法。何等为四？一者、菩萨摩诃萨，不为长病之所缠逼；二者、菩萨摩诃萨，支体鲜泽，未曾羸瘁；三者、菩萨摩诃萨，资生众具无有损减；四者、菩萨摩诃萨，不为国王、盗贼、恶人及余众生，所加恼害。舍利子，是为菩萨摩诃萨，行尸罗波罗蜜多故，获得四种成无病法。

“复次，舍利子，菩萨摩诃萨，行尸罗波罗蜜多时，成就如是诸善根故，获得四种尊位之相。何等为四？一者、菩萨摩诃萨，为转轮王威加四域，以法御世名为法王，七宝来应皆悉成就。何等为七？所谓轮宝、象宝、马宝、女宝、末尼珠宝、主家藏宝、主兵臣宝。千子满足，形貌端严，威势雄猛，降伏怨敌。是转轮王为四大洲之所朝宗，钦仰归化。又为宰相、群臣守卫，众会国界人民，及诸小王共所遵敬。舍利子，是为菩萨摩诃萨，获得第一尊位之相。又舍利子，菩萨摩诃萨，于妙五欲不染乐著，所谓眼所识色、耳所识声、鼻所识香、舌所识味、身所识触。菩萨摩诃萨，于是五欲不染著故，以净信心舍家入道，速获五通，人及非人之所恭敬。舍利子，是为菩萨摩诃萨，获得第二尊位之相。舍利子，菩萨摩诃萨在所生处，自然常得最上觉、最上慧、最上辩，为诸大王之所尊敬。如过去世大乌末荼，为王敬重；而是菩萨亦复如是，为王敬重，请升御座。又为宰相、群臣守卫，众会国界人民，所共尊仰。舍利子，是为菩萨摩诃萨，获得第三尊位之相。又舍利子，菩萨摩诃萨，既悟阿耨多罗三藐三菩提已，威德殊胜圆满第一，为诸天、龙、药叉、健达缚、阿素洛、揭路荼、紧捺洛、牟呼洛伽、人非人等，一切有情同所归敬。何以故？由是菩萨成就最胜戒、定、慧品，解脱、解脱智见品，于此法中证得清净故。舍利子，是为菩萨摩诃萨，获得第四尊位之相。舍利子，是名菩萨摩诃萨，行尸罗波罗蜜多时，获得四种尊位之相，皆为成满尸罗波罗蜜多故，

“复次，舍利子，如是菩萨摩诃萨，行尸罗波罗蜜多时，具清净心以贮水器，奉施邬波柁耶及阿遮利耶二尊师故，获得如是无量无边功德妙法。所谓菩萨摩诃萨为求法故，去来进止随顺于师，如其所言终不违逆，成就如是善根力故，复获四种最胜资财。何等为四？一者、菩萨摩诃萨，所生之处，获得大王所用资财，非余众生下劣资具；二者、菩萨摩诃萨，所生之处，受离欲法，获得仙财，以净信心舍家入道，名圣法财；三者、菩萨摩诃萨，所生之处得宿命念，名获念财，由此念故，生生之处，终不忘失菩提之心；四者、菩萨摩诃萨，证得阿耨多罗三藐三菩提已，名菩提财，常为四众、天、龙、药叉、健达缚、阿素洛、揭路荼、紧捺洛、牟呼洛伽、人非人等，前后围绕。舍利子，是名菩萨摩诃萨，行尸罗波罗蜜多故，证得四种最胜资财。

“复次，舍利子，菩萨摩诃萨，行尸罗波罗蜜多时，于说法师，乃至受持四句颂等，去来进止随顺教命，所谓是善是不善、是有罪是无罪、是应修是不应修。又如是教，乃至作此事已，于长夜中，能感无义无利，诸苦恼法；若作此已，于长夜中，能感有义有利，诸安乐法。如是等教，随师所命，不作不善，修习善法，无违无逆。由是菩萨摩诃萨，成就如是善根力故，复获四种成高胜法。何等为四？一者、菩萨摩诃萨，得具尸罗成高胜法；二者、菩萨摩诃萨，所感形体一切身分悉皆圆满；三者、菩萨摩诃萨，获得大慧、涌慧、高慧、广慧、捷慧、利慧、速慧、深慧、决择之慧；四者、菩萨摩诃萨，身坏命终，生于善趣诸天世界。舍利子，是名菩萨摩诃萨，行尸罗波罗蜜多时，获得四种成高胜法。

“复次，舍利子，菩萨摩诃萨，行尸罗波罗蜜多时，成就如是善根力故，又获四种无能观法。何等为四？舍利子，菩萨摩诃萨，成就如是善根力故，所在生处感得隐密阴藏之相，是名第一无能观法。舍利子，菩萨摩诃萨，成就如是善根力故，从初生已，若母、若父、若余眷属，若天、若龙、药叉、罗刹、健达缚、阿素洛、揭路荼、紧捺洛、牟呼洛伽、人非人等，所有众生若清净心、若杂染心，皆不能见菩萨之顶，是名第二无能观法。舍利子，菩萨摩诃萨，成就如是善根力故，从初生已，若母、若父，乃至人非人等，所有众生若清净心、若杂染心，于菩萨面无能修饰。瞻睹之者若有起心：‘我当瞻饰菩萨面者。’便于两足而现面像。何以故？舍利子，以是菩萨摩诃萨，成就如是希奇法故，名善丈夫。又复成就最胜丈夫第一词辩，是名第三无能观法。舍利子，菩萨摩诃萨，成就如是善根力故，初生之时无人扶侍，自立于地，遍观四方，即便获得明利之智。何以故？由是菩萨摩诃萨，于过去世以无谄心求闻法故。而是菩萨摩诃萨，又复获得无邪谄眼；由成就是无谄眼故，以净天眼超胜于人，乃至能观三千大千世界所有众生。又此菩萨摩诃萨，获得速疾广大之智；由成就是广大智故，而能了知一切众生，于三时中所积集心。何以故？由是菩萨摩诃萨，于彼往昔求法之时，作意摄心，勤加恭敬，于正法所起良药想、起珍宝想、起难遭想、起妙善想，如其所念求闻正法，闻已受持。菩萨摩诃萨又因是故，复获捷疾简择之智；由成就是简择智故，善能称量诸众生戒，乃至善能称量正闻，定、慧、解脱、解脱智见。又菩萨摩诃萨，善能称量一切众生尸罗同性，乃至善能称量正闻，定、慧、解脱、解脱智见同性。又菩萨摩诃萨，善能称量一切众生戒之等流，乃至善能称量正闻，定、慧、解脱、解脱智见等流。又菩萨摩诃萨，善能称量一切众生，尸罗等流超胜之相，乃至善能称量正闻，定、慧、解脱、解脱智见等流超胜之相。又菩萨摩诃萨，善能称量一切众生进止威仪，修行正行勇猛之相。舍利子，菩萨摩诃萨，如是展转称量思惟，一切众生诸功德已，而作是念：‘是诸众生所有戒、闻，乃至解脱、解脱智见。是诸众生所有尸罗同性，乃至正闻，定、慧、解脱、解脱智见同性。是诸众生所有尸罗等流，乃至正闻，定、慧、解脱、解脱智见等流。是诸众生所有尸罗等流超胜之相，乃至正闻，定、慧、解脱、解脱智见等流超胜之相。是诸众生所有进止威仪，修行正行勇猛之相，如是等相，皆是众生所有功德。我今于中称量观察，不见与己有平等者。’尔时，菩萨又更思惟：‘一切众生根本坚住，与己校量，不见一切与我等者。’又舍利子，菩萨摩诃萨初生之时，于刹那顷，能速发起业报妙智；由此智故，一弹指顷善能了知，一切众生千种心相。是时菩萨摩诃萨，以智寻思此一切心，不见与己有平等者。菩萨摩诃萨如是正知：‘我今独处最上尊位，如师子王安住无畏，如大龙王有大威德。’足不践地各行七步，念菩提座微妙业报，住在现前，唱如是言：‘我于世间最为尊大！我于世间最为殊胜！我今当证生老死边！我当度脱一切众生生老病死忧悲苦恼！我当为诸众生宣说广大微妙最胜无上正法！’舍利子，菩萨摩诃萨发是语时，中无有间，其声遍告，满此三千大千佛之世界。其中众生闻是声已，惊怖毛竖，天鼓战掉，数发大声，而此世界皆悉震动。唯有菩萨所住之地，如车轮许嶷然安静。即此地轮下依水聚，亦不为彼大风摇动。是菩萨摩诃萨自观己身，见无量光遍身而住，即证阿耨多罗三藐三菩提已，为诸众生所共瞻仰，是名第四无能观法。舍利子，是名菩萨摩诃萨获得四种无能观法。何以故？皆是菩萨摩诃萨，于过去世，行尸罗波罗蜜多时，随顺法师去来进止，遵承教命无违逆故。

“复次，舍利子，菩萨摩诃萨，行尸罗波罗蜜多时，成就如是诸善根已，复获四种迅速之法。何等为四？菩萨摩诃萨成佛之时，具足如是诸佛如来所说之法，无有缺减；又所说法言无虚设，是名第一迅速之法。菩萨摩诃萨成佛之时，具足如是。诸佛如来若有所命，作如是言：‘进来，苾芻。’尔时众生便进佛所，发自断落，被服袈裟，持钵多罗，是名第二迅速之法。菩萨摩诃萨成佛之时，具足如是。诸佛如来善知众生三时之心，是名第三迅速之法。菩萨摩诃萨成佛之时，具足如是。诸佛如来善知众生应病药智，是名第四迅速之法。舍利子，是名菩萨摩诃萨，获得四种迅速之法。何以故？由于往昔行尸罗波罗蜜多时，以清净心奉施邬波柁耶及阿遮利耶，说法师之水器故。

“复次，舍利子，菩萨摩诃萨，依尸罗波罗蜜多，具足如是善根力故，成佛之时，复得四种他不害法。何等为四？舍利子，如来身者无依无受。何以故？如来之身，若为火、刀、毒药、他物能损害者，无有是处。舍利子，是为菩萨摩诃萨成佛之时，具尸罗故，获得四种无损害法。

“复次，舍利子，菩萨摩诃萨，依尸罗波罗蜜多，由具如是善根力故，成佛之时，复得四种他无过法。何等为四？一者、诸佛如来无依无受。所以者何？无有众生于如来前能发是言‘我为如来说未闻法’乃至一句。若能说者，无有是处。二者、诸佛如来无依无受。所以者何？无有众生于如来前如法立论乃至一句。若立论者，无有是处。三者、诸佛如来无依无受。所以者何？无众生能得如来乃至微分一不定心。若能得者，无有是处。何以故？舍利子，诸佛如来心恒在定，谓住慈悲喜舍等故。四者、诸佛如来无依无受。所以者何？无有众生能取如来身色诸相。若取相者，无有是处。舍利子，诸佛如来具尸罗故，获得四种他无过法。

“复次，舍利子，诸佛如来成就如是善根力故，获得具足五无量法。何等为五？一者、诸佛如来尸罗无量，二者、诸佛如来正闻无量，三者、诸佛如来正定无量，四者、诸佛如来正慧无量，五者、诸佛如来解脱解脱智见无量。舍利子，如是如来五无量法，皆由往昔行尸罗波罗蜜多时，于邬波柁耶、阿遮利耶诸尊重所，随顺师教，去来进止无违逆故。

“复次，舍利子，诸佛如来具足尸罗波罗蜜多已，成就如是善根力故，获得四种无障碍智。何等为四？所谓诸佛世尊，于过去世，无障无碍智见转；诸佛世尊，于未来世，无障无碍智见转；诸佛世尊，于现在世，无障无碍智见转；诸佛世尊，善能发起平等之心，由起如是平等心故，能知三世平等之性。舍利子，是为如来具尸罗故，获得四种无障碍智。

“复次，舍利子，诸佛如来，又复善能成就正智；由正智故不依属他，而能悉知一切诸法。诸佛如来，又能成就不思议智；由成就此不思议智故，而能了知诸风雨相。舍利子，如来善知世有大风，名乌卢博迦；乃至众生诸有觉受，皆由此风所摇动故；此风轮量高，三拘卢舍。于此风上虚空之中，复有风起，名曰云风；此风轮量高，五拘卢舍。于此风上虚空之中，复有风起，名瞻薄迦；此风轮量高，十踰缮那。于此风上虚空之中，复有风起，名吠索缚迦；此风轮量高，三十踰缮那。又此风上虚空之中，复有风起，名曰去来；此风轮量高，四十踰缮那。如是，舍利子，次第转上，六万八千拘胝风轮之相，如来应正等觉，依止大慧悉能了知。舍利子，最上风轮，名为周遍，上界水轮之所依止。其水高量，六十八百千踰缮那，为彼大地之所依止。其地量高，六十八千踰缮那。

“舍利子，是地量表，有一三千大千世界，其中有佛，号曰弘蕴如来应正等觉，今现在彼住世施化。其佛寿量，三十拘胝岁。声闻弟子，有三十拘胝那庾多，一切皆是大阿罗汉，诸漏已尽，无复烦恼，乃至证得诸心自在，最上波罗蜜。尔时，彼佛与如是等大声闻众，同共集会。复有百拘胝等菩萨摩诃萨，皆悉证得菩萨藏法，于诸义理妙善决定，为多闻海，为大法师，住空无相及以无愿。舍利子，我涅槃后具满千岁，彼佛方乃入般涅槃，正法住世满于千岁；流布舍利遍益世间，亦如我今般涅槃后，舍利流布遍益之相。

“舍利子，如来无障碍智，又能了知过于彼佛世界之上，无量无边风轮圆相，并诸佛土具足圆相。舍利子，又过此上有别世界，现无如来，而有百千独觉所住。其中众生，皆于独觉而种善根。舍利子，如来依彼智故，复能了知此世界上，有殑伽沙等诸佛如来出兴于世，今现在彼度诸众生。如是十方，无量无数、不可思议、不可称量诸佛如来应正等觉出兴于世，今现在彼度诸众生，如来妙智悉能了知。舍利子，如来又能了知如上所说，诸佛世界现烧燃等成坏之相无量无边，如来妙智皆悉明了。”

尔时，世尊说是语已，长老舍利子白佛言：“世尊，如来应正等觉，成就何等诸善根故，而能获得如是无量不可思议无障碍智？”

佛告舍利子：“如来由住尸罗波罗蜜多故，妙善自在，于正法所，发起恭敬尊重之想，起良药想，起珍宝想，起难遭想，起善根想，如所应想，生深敬想，又能安住摄正法想。舍利子，如来由住尸罗波罗蜜多，敬重法故，获得如是明利大智；如是大智又能了知，无量无数过于前量。舍利子，诸佛世尊无断之智，无量无数，不可思议，不可称量，不可宣说往来之相。舍利子，诸佛如来具尸罗故，复得如是自在之力。是故如来如弹指顷，往殑伽沙等诸佛世界，而复旋返还本住处。舍利子，诸佛如来，于是正法尸罗波罗蜜多，所以净信解听闻受持，由此获得速疾解脱，由此解脱我善解脱。于何法中而得解脱？谓于诸苦善得解脱。

“复次，舍利子，若有菩萨摩诃萨，于此四种恭敬住处，闻斯法已得清净信，行尸罗波罗蜜多故，发如是心：‘我如是住，我于此住。由我如是常安住故，我常不离诸佛正法。’舍利子，菩萨摩诃萨，受持是经法门章句，彼由如是善根力故，复获四种慧所成法。何等为四？一者、由具慧故，能发大慧；二者、由具慧故，逢值诸佛亲觐承事；三者、由具慧故，以净信心舍家入道；四者、由具慧故，速证阿耨多罗三藐三菩提。舍利子，是名菩萨摩诃萨，行尸罗波罗蜜多时，获得四种慧所作法。

“复次，舍利子，菩萨摩诃萨，行尸罗波罗蜜多时，由成就是善根力故，又获四种多所作法。何等为四？一者、受得人身，名多所作；二者、值佛出世，名多所作；三者、以净信心舍家入道，名多所作；四者、速证阿耨多罗三藐三菩提，名多所作。舍利子，是名菩萨摩诃萨，行尸罗波罗蜜多时，获得四种多所作法。

“复次，舍利子，菩萨摩诃萨，行尸罗波罗蜜多时，由成就是善根力故，复获四种支分之法。何等为四？一者、菩萨摩诃萨获转轮支，谓处人中作转轮王。二者、菩萨摩诃萨，处于梵世为大梵王。三者、菩萨摩诃萨，处诸天众而为天帝。四者、菩萨摩诃萨，证得阿耨多罗三藐三菩提已，于一切法具足圆满，号为法王，处世垂化；又复获得吉祥诸力净众生智神通境界，如是诸相皆能了知，为诸世间天人之眼。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“救世之明眼，&nbsp;&nbsp;&nbsp;&nbsp;诸群生最上，

&nbsp;&nbsp;&nbsp;&nbsp;善解诸医法，&nbsp;&nbsp;&nbsp;&nbsp;由斯证寂灭。

&nbsp;&nbsp;&nbsp;&nbsp;往返随师教，&nbsp;&nbsp;&nbsp;&nbsp;感报为如是，

&nbsp;&nbsp;&nbsp;&nbsp;未曾受众苦，&nbsp;&nbsp;&nbsp;&nbsp;及不善自在。

&nbsp;&nbsp;&nbsp;&nbsp;速往生天上，&nbsp;&nbsp;&nbsp;&nbsp;速还返人中，

&nbsp;&nbsp;&nbsp;&nbsp;速奉见诸佛，&nbsp;&nbsp;&nbsp;&nbsp;速得离诸难。

&nbsp;&nbsp;&nbsp;&nbsp;巨富丰大财，&nbsp;&nbsp;&nbsp;&nbsp;目观诸伏藏，

&nbsp;&nbsp;&nbsp;&nbsp;随手之所及，&nbsp;&nbsp;&nbsp;&nbsp;众宝皆盈满。

&nbsp;&nbsp;&nbsp;&nbsp;化现妙池沼，&nbsp;&nbsp;&nbsp;&nbsp;八德水常盈，

&nbsp;&nbsp;&nbsp;&nbsp;未曾受忧恼，&nbsp;&nbsp;&nbsp;&nbsp;为善自在果。

&nbsp;&nbsp;&nbsp;&nbsp;手足不缭戾，&nbsp;&nbsp;&nbsp;&nbsp;又无丑短相，

&nbsp;&nbsp;&nbsp;&nbsp;支体不干枯，&nbsp;&nbsp;&nbsp;&nbsp;亦复不减少。

&nbsp;&nbsp;&nbsp;&nbsp;不伛不缺目，&nbsp;&nbsp;&nbsp;&nbsp;指相无增减，

&nbsp;&nbsp;&nbsp;&nbsp;首异于象顶，&nbsp;&nbsp;&nbsp;&nbsp;为善自在果。

&nbsp;&nbsp;&nbsp;&nbsp;仪貌皆圆满，&nbsp;&nbsp;&nbsp;&nbsp;质重如金聚，

&nbsp;&nbsp;&nbsp;&nbsp;端严众乐观，&nbsp;&nbsp;&nbsp;&nbsp;容相皆鲜妙。

&nbsp;&nbsp;&nbsp;&nbsp;诸天龙鬼神，&nbsp;&nbsp;&nbsp;&nbsp;及以世人等，

&nbsp;&nbsp;&nbsp;&nbsp;供养而尊敬，&nbsp;&nbsp;&nbsp;&nbsp;为妙自在德。

&nbsp;&nbsp;&nbsp;&nbsp;远离诸恶道，&nbsp;&nbsp;&nbsp;&nbsp;往人天善趣，

&nbsp;&nbsp;&nbsp;&nbsp;速悟大菩提，&nbsp;&nbsp;&nbsp;&nbsp;为善自在果。

&nbsp;&nbsp;&nbsp;&nbsp;若人悉能了，&nbsp;&nbsp;&nbsp;&nbsp;一切众生心，

&nbsp;&nbsp;&nbsp;&nbsp;各行七步已，&nbsp;&nbsp;&nbsp;&nbsp;妙音告世界。

&nbsp;&nbsp;&nbsp;&nbsp;斯人智最上，&nbsp;&nbsp;&nbsp;&nbsp;斯人慧最上，

&nbsp;&nbsp;&nbsp;&nbsp;解脱亦最上，&nbsp;&nbsp;&nbsp;&nbsp;众生中最上。

&nbsp;&nbsp;&nbsp;&nbsp;慧令慧清净，&nbsp;&nbsp;&nbsp;&nbsp;慧依智安立，

&nbsp;&nbsp;&nbsp;&nbsp;慧智与解脱，&nbsp;&nbsp;&nbsp;&nbsp;皆依诸佛证。

&nbsp;&nbsp;&nbsp;&nbsp;由慧自性生，&nbsp;&nbsp;&nbsp;&nbsp;所知由智了，

&nbsp;&nbsp;&nbsp;&nbsp;若有具智慧，&nbsp;&nbsp;&nbsp;&nbsp;所求无不遂。

&nbsp;&nbsp;&nbsp;&nbsp;如是甚深义，&nbsp;&nbsp;&nbsp;&nbsp;我为汝略说，

&nbsp;&nbsp;&nbsp;&nbsp;无慧少欲人，&nbsp;&nbsp;&nbsp;&nbsp;宁当受此义？

&nbsp;&nbsp;&nbsp;&nbsp;彼由痴所痴，&nbsp;&nbsp;&nbsp;&nbsp;众恶所逼迫，

&nbsp;&nbsp;&nbsp;&nbsp;发起于忿恚，&nbsp;&nbsp;&nbsp;&nbsp;不恭敬正法。

&nbsp;&nbsp;&nbsp;&nbsp;若少欲众生，&nbsp;&nbsp;&nbsp;&nbsp;于如是正法，

&nbsp;&nbsp;&nbsp;&nbsp;不复兴恭敬，&nbsp;&nbsp;&nbsp;&nbsp;更起诸余事。

&nbsp;&nbsp;&nbsp;&nbsp;不敬法众生，&nbsp;&nbsp;&nbsp;&nbsp;忿恚所迷执，

&nbsp;&nbsp;&nbsp;&nbsp;常怀染污心，&nbsp;&nbsp;&nbsp;&nbsp;不应为宣说。

&nbsp;&nbsp;&nbsp;&nbsp;诸老熟所及，&nbsp;&nbsp;&nbsp;&nbsp;衰迈摩诃罗，

&nbsp;&nbsp;&nbsp;&nbsp;彼临命终时，&nbsp;&nbsp;&nbsp;&nbsp;虚言住后有。

&nbsp;&nbsp;&nbsp;&nbsp;诸老熟所及，&nbsp;&nbsp;&nbsp;&nbsp;衰迈摩诃罗，

&nbsp;&nbsp;&nbsp;&nbsp;妄吞罗汉供，&nbsp;&nbsp;&nbsp;&nbsp;速堕于地狱。

&nbsp;&nbsp;&nbsp;&nbsp;具戒尚难得，&nbsp;&nbsp;&nbsp;&nbsp;况阿罗汉果？

&nbsp;&nbsp;&nbsp;&nbsp;信者营灵庙，&nbsp;&nbsp;&nbsp;&nbsp;复由沉恶趣。

“复次，舍利子，菩萨摩诃萨，行尸罗波罗蜜多时，如是精勤修行戒行，为求菩萨藏故，以身承事正行诸师，获得如上所说功德；又复获得倍过前数、无量无边、不可思议功德利益。舍利子，当知菩萨摩诃萨，安住如是菩萨藏故，行善自在妙清净戒诸菩萨行。舍利子，云何名为妙戒清净？舍利子，菩萨摩诃萨，行尸罗波罗蜜多故，获得十种清净尸罗，汝应知之。何等为十？一者、于诸众生曾无损害；二者、于他财物不行劫盗；三者、于他妻妾远诸染习；四者、于诸众生不兴欺诳；五者、和合眷属无有乖离；六者、于诸众生不起粗言，由能堪忍彼恶言故；七者、远离绮语，凡有所言谛审说故；八者、远离贪著，于他受用无我所故；九者、远离瞋恚，善能忍受粗言辱故；十者、远离邪见，由不敬事诸余天仙及神鬼故。舍利子，是为菩萨摩诃萨行尸罗波罗蜜多时，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多时，复有十种清净尸罗，汝今当知。何等为十？一者、不缺尸罗，不由无智之所证故；二者、不穿尸罗，不平等生所远离故；三者、不班尸罗，一切烦恼所不杂故；四者、不染尸罗，唯为白法所增长故；五者、应供尸罗，随其所欲自在行故；六者、称赞尸罗，诸聪慧者不诃毁故；七者、不呰尸罗，一切过恶不容受故；八者、善护尸罗，善能守护诸根门故；九者、善守尸罗，自然正智恒现前故；十者、善趣尸罗，大菩提愿为助伴故。舍利子，是为菩萨摩诃萨行尸罗波罗蜜多时，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多故，复有十种清净尸罗，汝今当知。云何为十？一者、少欲尸罗，如法清净善知量故；二者、知足尸罗，永断一切诸贪著故；三者、正行尸罗，能令身心皆远离故；四者、住静尸罗，于诸愦闹皆舍远故；五者、杜多功德蠲除嗜欲尸罗，自在善根之所成故；六者、圣种知足尸罗，不顾他颜无希望故；七者、如说而行尸罗，幽明奉摄不欺人天故；八者、自省己过尸罗，常以法镜照了自心故；九者、不讥他阙尸罗，将护彼意故；十者、成熟众生尸罗，不舍诸摄法故。舍利子，是为菩萨摩诃萨行尸罗波罗蜜多故，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多时，复有十种清净尸罗，汝今当知。云何为十？一者、于佛净信尸罗，离心栽枿故；二者、于法净信尸罗，守护正法故；三者、于僧净信尸罗，恭敬圣众故；四者、俯屈从事尸罗，不离思惟佛菩提故；五者、亲近善友尸罗，觉分资粮善积集故；六者、远离恶友尸罗，弃舍一切不善法故；七者、大慈波罗蜜多尸罗，成熟一切诸众生故；八者、大悲波罗蜜多尸罗，困厄众生令解脱故；九者、大喜波罗蜜多尸罗，于彼正法生喜乐故；十者、大舍波罗蜜多尸罗，于诸爱恚两俱舍故。舍利子，是为菩萨摩诃萨行尸罗波罗蜜多故，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多时，复有十种清净尸罗，汝今当知。何等为十？一者、柁那波罗蜜多尸罗，为善成熟诸众生故；二者、羼底波罗蜜多尸罗，善护一切众生心故；三者、毗利耶波罗蜜多尸罗，于诸正行不退转故；四者、静虑波罗蜜多尸罗，静虑资粮善满足故；五者、般若波罗蜜多尸罗，听闻根本无厌足故；六者、乐求闻法尸罗，常乐请求菩萨藏故；七者、不顾惜身尸罗，以无常想恒观察故；八者、不宝重命尸罗，以如幻心常现观故；九者、诸意满足尸罗，从初发心善清净故；十者、佛戒和合尸罗，回向如来一切戒故。舍利子，是为菩萨摩诃萨行尸罗波罗蜜多故，获得清净尸罗，当如是学。

“复次，舍利子，是诸菩萨摩诃萨，行尸罗波罗蜜多时，具足如是清净戒故，无有人天诸妙快乐是诸菩萨而不受者，无有世间工巧等处是诸菩萨所不知者，无有世间诸众生等所受用具是诸菩萨不获感者，无有凡夫不互为怨而是菩萨于彼众生曾无瞋恚，无有世间虚诳妄语菩萨于彼不生信受，无有世间诸众生等菩萨于彼不起母想，无有世间诸众生等菩萨于彼不生父想，无有世间诸众生等菩萨于彼不生保任亲附之想，无有一切有为之法菩萨于彼不起无常生灭之想。舍利子，菩萨摩诃萨，了知诸行皆无常已，不顾身命修清净戒，行诸菩萨所行正行，皆为成满尸罗波罗蜜多故。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“妙色妙音声，&nbsp;&nbsp;&nbsp;&nbsp;能济乐法者，

&nbsp;&nbsp;&nbsp;&nbsp;菩萨未为难，&nbsp;&nbsp;&nbsp;&nbsp;住净尸罗故。

&nbsp;&nbsp;&nbsp;&nbsp;面目皆圆净，&nbsp;&nbsp;&nbsp;&nbsp;不生盲跛伛，

&nbsp;&nbsp;&nbsp;&nbsp;诸身分端正，&nbsp;&nbsp;&nbsp;&nbsp;皆由净戒生。

&nbsp;&nbsp;&nbsp;&nbsp;具大力大势，&nbsp;&nbsp;&nbsp;&nbsp;赫奕大威光，

&nbsp;&nbsp;&nbsp;&nbsp;复由精进慧，&nbsp;&nbsp;&nbsp;&nbsp;令恶魔惊怖。

&nbsp;&nbsp;&nbsp;&nbsp;诸王咸供养，&nbsp;&nbsp;&nbsp;&nbsp;天龙所尊敬，

&nbsp;&nbsp;&nbsp;&nbsp;善断诸疑网，&nbsp;&nbsp;&nbsp;&nbsp;深心行大慈。

&nbsp;&nbsp;&nbsp;&nbsp;安住于戒聚，&nbsp;&nbsp;&nbsp;&nbsp;法行大名称，

&nbsp;&nbsp;&nbsp;&nbsp;苦逼不生畏，&nbsp;&nbsp;&nbsp;&nbsp;终不堕恶道。

&nbsp;&nbsp;&nbsp;&nbsp;众生皆惛睡，&nbsp;&nbsp;&nbsp;&nbsp;菩萨能觉之，

&nbsp;&nbsp;&nbsp;&nbsp;常无有暂眠，&nbsp;&nbsp;&nbsp;&nbsp;遍四方求法。

&nbsp;&nbsp;&nbsp;&nbsp;安住于戒聚，&nbsp;&nbsp;&nbsp;&nbsp;为求菩提道，

&nbsp;&nbsp;&nbsp;&nbsp;舍最上名珍，&nbsp;&nbsp;&nbsp;&nbsp;妻子身肉等。

&nbsp;&nbsp;&nbsp;&nbsp;求最胜法教，&nbsp;&nbsp;&nbsp;&nbsp;及无上佛法，

&nbsp;&nbsp;&nbsp;&nbsp;于世间所依，&nbsp;&nbsp;&nbsp;&nbsp;应修诸供养。

&nbsp;&nbsp;&nbsp;&nbsp;若诃责骂詈，&nbsp;&nbsp;&nbsp;&nbsp;恼害兴恶行，

&nbsp;&nbsp;&nbsp;&nbsp;加哀及赞美，&nbsp;&nbsp;&nbsp;&nbsp;斯由住忍故。

&nbsp;&nbsp;&nbsp;&nbsp;如所说修行，&nbsp;&nbsp;&nbsp;&nbsp;言常不虚诳，

&nbsp;&nbsp;&nbsp;&nbsp;安坐道场已，&nbsp;&nbsp;&nbsp;&nbsp;震动于大地。

&nbsp;&nbsp;&nbsp;&nbsp;于佛法无疑，&nbsp;&nbsp;&nbsp;&nbsp;舍离邪天众，

&nbsp;&nbsp;&nbsp;&nbsp;恒事天所尊，&nbsp;&nbsp;&nbsp;&nbsp;谓佛薄伽梵。

&nbsp;&nbsp;&nbsp;&nbsp;世间诸众生，&nbsp;&nbsp;&nbsp;&nbsp;刀杖等相加，

&nbsp;&nbsp;&nbsp;&nbsp;能令彼和合，&nbsp;&nbsp;&nbsp;&nbsp;是为聪敏相。

&nbsp;&nbsp;&nbsp;&nbsp;众生受重苦，&nbsp;&nbsp;&nbsp;&nbsp;多百拘胝劫，

&nbsp;&nbsp;&nbsp;&nbsp;虽不来见求，&nbsp;&nbsp;&nbsp;&nbsp;若睹常无舍。

&nbsp;&nbsp;&nbsp;&nbsp;善友交谈论，&nbsp;&nbsp;&nbsp;&nbsp;义利由斯获，

&nbsp;&nbsp;&nbsp;&nbsp;而众生不求，&nbsp;&nbsp;&nbsp;&nbsp;反更相加害。

&nbsp;&nbsp;&nbsp;&nbsp;我以赡部洲，&nbsp;&nbsp;&nbsp;&nbsp;及诸佛国土，

&nbsp;&nbsp;&nbsp;&nbsp;满中珍宝聚，&nbsp;&nbsp;&nbsp;&nbsp;用资求善友。

&nbsp;&nbsp;&nbsp;&nbsp;假使以利刀，&nbsp;&nbsp;&nbsp;&nbsp;割断我支节，

&nbsp;&nbsp;&nbsp;&nbsp;于彼众生类，&nbsp;&nbsp;&nbsp;&nbsp;常行平等心。

&nbsp;&nbsp;&nbsp;&nbsp;舍愚夫作业，&nbsp;&nbsp;&nbsp;&nbsp;为佛法因缘，

&nbsp;&nbsp;&nbsp;&nbsp;常守净尸罗，&nbsp;&nbsp;&nbsp;&nbsp;安住微妙法。

&nbsp;&nbsp;&nbsp;&nbsp;修习法随法，&nbsp;&nbsp;&nbsp;&nbsp;行菩萨妙行，

&nbsp;&nbsp;&nbsp;&nbsp;为求佛菩提，&nbsp;&nbsp;&nbsp;&nbsp;三明慧甘露。

&nbsp;&nbsp;&nbsp;&nbsp;安住于戒聚，&nbsp;&nbsp;&nbsp;&nbsp;修学诸佛法，

&nbsp;&nbsp;&nbsp;&nbsp;是为聪慧者，&nbsp;&nbsp;&nbsp;&nbsp;天世应修供。

&nbsp;&nbsp;&nbsp;&nbsp;一切法无疑，&nbsp;&nbsp;&nbsp;&nbsp;善达诸工巧，

&nbsp;&nbsp;&nbsp;&nbsp;深晓众生意，&nbsp;&nbsp;&nbsp;&nbsp;弘扬美妙法。

&nbsp;&nbsp;&nbsp;&nbsp;戒聚已清净，&nbsp;&nbsp;&nbsp;&nbsp;安坐菩提树，

&nbsp;&nbsp;&nbsp;&nbsp;降伏恶魔军，&nbsp;&nbsp;&nbsp;&nbsp;悟无上正觉。

&nbsp;&nbsp;&nbsp;&nbsp;扬晖满世界，&nbsp;&nbsp;&nbsp;&nbsp;犹如日月光，

&nbsp;&nbsp;&nbsp;&nbsp;菩萨有情尊，&nbsp;&nbsp;&nbsp;&nbsp;能开圣慧眼。

&nbsp;&nbsp;&nbsp;&nbsp;授手引群生，&nbsp;&nbsp;&nbsp;&nbsp;问道皆开示，

&nbsp;&nbsp;&nbsp;&nbsp;常欢笑先言，&nbsp;&nbsp;&nbsp;&nbsp;曾无怀嫉恚。

&nbsp;&nbsp;&nbsp;&nbsp;舍无量自身，&nbsp;&nbsp;&nbsp;&nbsp;及施多财宝，

&nbsp;&nbsp;&nbsp;&nbsp;未尝有远离，&nbsp;&nbsp;&nbsp;&nbsp;最上佛菩提。

&nbsp;&nbsp;&nbsp;&nbsp;信戒已圆具，&nbsp;&nbsp;&nbsp;&nbsp;善住谛实言，

&nbsp;&nbsp;&nbsp;&nbsp;曾无有幻伪，&nbsp;&nbsp;&nbsp;&nbsp;安住尸罗聚。

&nbsp;&nbsp;&nbsp;&nbsp;诸来菩萨所，&nbsp;&nbsp;&nbsp;&nbsp;或设虚妄言，

&nbsp;&nbsp;&nbsp;&nbsp;有闻皆信受，&nbsp;&nbsp;&nbsp;&nbsp;而恒依谛语。

&nbsp;&nbsp;&nbsp;&nbsp;若有许菩萨，&nbsp;&nbsp;&nbsp;&nbsp;假言衣食施，

&nbsp;&nbsp;&nbsp;&nbsp;终无有惠及，&nbsp;&nbsp;&nbsp;&nbsp;菩萨无恚心。

## 大宝积经卷第四十四 

### 菩萨藏会第十二之十尸罗波罗蜜品第七之三

“复次，舍利子，菩萨摩诃萨，行尸罗波罗蜜多时，具足如是清净尸罗，于诸行中常恒发起不可乐想，于诸众生起父母想，于彼有情起难保想，于妙五欲起非妙想，于受了别起无识想。舍利子，是菩萨摩诃萨，作是观已，不起平等、不平等心。何以故？是菩萨摩诃萨作如是观，若当发起心平等者，应超出心入于寂灭；若当发起心不平等，应令染心转不平等。如是眼色为缘生于眼识，染心起灭由随眠故，彼心体生于所缘境妄心计净。若能了知彼不如理而体不净，如是知已便得解脱。若彼解脱即尽于彼。彼何所尽？所谓贪尽、瞋尽、痴尽。如是尽者，即非贪尽、瞋尽、痴尽。何以故？若刹那贪有灭尽者，即应贪异尽异。若如是者，贪应是实，尽亦是实。若贪是实，不应灭尽。然舍利子，一切有情皆由不正思惟如理作意故，生于贪欲。夫贪欲者，分别所起；若无分别，计执斯断；若断计执，即无有实；由无实故，中无所贪；由无贪故，即是真实。若是真实，于中无苦；由无苦故，则无烧恼；无烧恼故，即是真实。若是真实，于中无热；由无热故，是即清凉，是即涅槃，于涅槃中无有贪爱。何以故？舍利子，夫涅槃者，无有思虑‘我当除灭如是贪爱’，贪爱尽故，名得涅槃。若如是者，即能贪异，所贪亦异，涅槃复异。此若异者，则于彼为彼。若于彼为彼，智者应当寻思彼实；如是求已，不得坚实。若无坚实，即为是虚；若是虚者，即为寂静；若寂静者，即为是空。空无何法？谓我我所。若常、若恒、若住、若变异法，则无有情，则无命者。由如是故，于贪瞋痴则无所起。舍利子，以何等故，有我我所？计此为我，此我所有，起我我所。颠倒计我，故执我所；执我所故，便有所作；于所作中起四种行。云何为四？谓身所作，语心所作，由意思惟发粗恶语，从此便生运身加害。舍利子，一切愚痴凡夫，由起自他别异想故，为想所执，为想所缚。菩萨摩诃萨行尸罗波罗蜜多故，于如是事知颠倒已，不与诸行而相习近。何以故？由习近故则生怖畏。菩萨摩诃萨作如是念：‘我今为求无怖畏故度诸众生，不宜于彼而生怖畏。我当与之共为亲爱。’

“复次，舍利子，云何菩萨摩诃萨，依尸罗波罗蜜多故，于一切众生起父母想？舍利子，菩萨摩诃萨，行尸罗波罗蜜多时，作是思惟：‘无有众生于彼过去久远世来非父非母易可得者。何以故？一切众生，定曾为我若父若母。然由于彼生贪心故，舍于母想；生瞋心故，舍于父想，流转生死不能断绝。’是故，舍利子，菩萨摩诃萨由斯事故，深思惟已，于诸众生起眷属想。

“舍利子，如彼过去超阿僧企耶广大无量不可思议劫，尔时有佛名最胜众，出现于世，如来、应、正等觉、明行圆满、善逝、世间解、无上丈夫、调御士、天人师、佛、薄伽梵。彼佛住寿九拘胝岁，与九拘胝那庾多大声闻众同共集会。尔时，有一菩萨名为得念，生在王宫，形貌端严，众所乐见，成就第一圆净色相。然此菩萨初生之时，父母各以八万四千童少婇女而以赐之，亲友眷属复以八万四千诸妙彩女而用上之，父母知友复以彩女八万四千奉于菩萨，为欲生长常随翼从。舍利子，时菩萨父，为是菩萨起三时殿，热时、雨时及以寒时，令彼菩萨居重殿上，随时而住。又令无量百千伎乐，围绕菩萨而娱乐之。尔时，菩萨闻诸乐音，将举其声，起生灭想而现在前；乐音暂止，便思此声依何而起？何处而生？依何而息？何处而灭？尔时菩萨作是观时，不起昼夜差别之想，唯恒发起无常之想，一切世间不可乐想。

“舍利子，尔时得念菩萨，四万岁中未曾于乐而生耽著，又四万岁于诸欲中未曾贪染。是时菩萨住深宫中，入四静虑，发五神通，即从内宫以神足力身升虚空，往最胜众如来应正等觉薄伽梵所。既到彼已，请问彼佛，得少善法旋还本宫。

“舍利子，是得念菩萨，于彼如来入涅槃日，复往如来所住之处，问诸苾芻：‘最胜众佛，今为何在？我今欲见亲觐供养。’时诸苾芻告得念曰：‘善男子，汝不知耶？如来今者已般涅槃。’尔时，菩萨既知如来般涅槃已，即于是处举身投地，涕泣闷绝，良久乃苏，便说颂曰：

&nbsp;&nbsp;&nbsp;&nbsp;“‘如是照世间，&nbsp;&nbsp;&nbsp;&nbsp;到诸法彼岸，

&nbsp;&nbsp;&nbsp;&nbsp;我住放逸地，&nbsp;&nbsp;&nbsp;&nbsp;如何自欺诳？

&nbsp;&nbsp;&nbsp;&nbsp;百千劫拘胝，&nbsp;&nbsp;&nbsp;&nbsp;如来乃一现，

&nbsp;&nbsp;&nbsp;&nbsp;而我不奉事，&nbsp;&nbsp;&nbsp;&nbsp;谁当作依救？

&nbsp;&nbsp;&nbsp;&nbsp;如我自惟忖，&nbsp;&nbsp;&nbsp;&nbsp;我母非亲善，

&nbsp;&nbsp;&nbsp;&nbsp;何不赞如来，&nbsp;&nbsp;&nbsp;&nbsp;令我初生见？

&nbsp;&nbsp;&nbsp;&nbsp;父亦非亲善，&nbsp;&nbsp;&nbsp;&nbsp;陷我于诸欲，

&nbsp;&nbsp;&nbsp;&nbsp;既被所拘执，&nbsp;&nbsp;&nbsp;&nbsp;乖事世间依。

&nbsp;&nbsp;&nbsp;&nbsp;不闻佛所说，&nbsp;&nbsp;&nbsp;&nbsp;六十妙音声，

&nbsp;&nbsp;&nbsp;&nbsp;生为失大利，&nbsp;&nbsp;&nbsp;&nbsp;谓不事佛故。

&nbsp;&nbsp;&nbsp;&nbsp;到诸法彼岸，&nbsp;&nbsp;&nbsp;&nbsp;利世大悲者，

&nbsp;&nbsp;&nbsp;&nbsp;我憍逸所执，&nbsp;&nbsp;&nbsp;&nbsp;不事两足尊。

&nbsp;&nbsp;&nbsp;&nbsp;千亿那庾劫，&nbsp;&nbsp;&nbsp;&nbsp;见诸佛甚难，

&nbsp;&nbsp;&nbsp;&nbsp;我不修供养，&nbsp;&nbsp;&nbsp;&nbsp;灭后方来至。

&nbsp;&nbsp;&nbsp;&nbsp;今我重思忖，&nbsp;&nbsp;&nbsp;&nbsp;父母俱非善，

&nbsp;&nbsp;&nbsp;&nbsp;当我初生时，&nbsp;&nbsp;&nbsp;&nbsp;何不为赞佛？

&nbsp;&nbsp;&nbsp;&nbsp;令见最胜尊，&nbsp;&nbsp;&nbsp;&nbsp;常住如来所，

&nbsp;&nbsp;&nbsp;&nbsp;广修诸供养，&nbsp;&nbsp;&nbsp;&nbsp;及听闻正法。

&nbsp;&nbsp;&nbsp;&nbsp;如来所宣畅，&nbsp;&nbsp;&nbsp;&nbsp;六十妙音声，

&nbsp;&nbsp;&nbsp;&nbsp;而我未曾闻，&nbsp;&nbsp;&nbsp;&nbsp;灭后方来至。

&nbsp;&nbsp;&nbsp;&nbsp;我今失大利，&nbsp;&nbsp;&nbsp;&nbsp;涅槃后方来，

&nbsp;&nbsp;&nbsp;&nbsp;无为演妙法，&nbsp;&nbsp;&nbsp;&nbsp;如先佛所说。’

“舍利子，尔时得念菩萨，即于是处悲啼而起，往最胜众如来般涅槃床。既到彼已，哀恸悲噎，右绕如来满百千匝，却住一面，而说颂曰：

&nbsp;&nbsp;&nbsp;&nbsp;“‘佛为群生真实尊，&nbsp;&nbsp;&nbsp;&nbsp;显扬无上微妙法，

&nbsp;&nbsp;&nbsp;&nbsp;我今发起至诚心，&nbsp;&nbsp;&nbsp;&nbsp;为获最胜菩提故。

&nbsp;&nbsp;&nbsp;&nbsp;我今敬礼如来足，&nbsp;&nbsp;&nbsp;&nbsp;世界真言大慧者，

&nbsp;&nbsp;&nbsp;&nbsp;愿我当获如斯智，&nbsp;&nbsp;&nbsp;&nbsp;等最胜尊之所得。

&nbsp;&nbsp;&nbsp;&nbsp;我昔羸劣无智慧，&nbsp;&nbsp;&nbsp;&nbsp;堕在魔罗品类中，

&nbsp;&nbsp;&nbsp;&nbsp;安处居家多迫迮，&nbsp;&nbsp;&nbsp;&nbsp;不得奉事人中上。

&nbsp;&nbsp;&nbsp;&nbsp;我已曾修胜妙福，&nbsp;&nbsp;&nbsp;&nbsp;由此暂得觐如来，

&nbsp;&nbsp;&nbsp;&nbsp;然佛不垂开正法，&nbsp;&nbsp;&nbsp;&nbsp;故我于今受极苦。

&nbsp;&nbsp;&nbsp;&nbsp;我今天龙等众前，&nbsp;&nbsp;&nbsp;&nbsp;兴发至诚真谛语，

&nbsp;&nbsp;&nbsp;&nbsp;若我本期如实者，&nbsp;&nbsp;&nbsp;&nbsp;当依所言无不遂。

&nbsp;&nbsp;&nbsp;&nbsp;愿我当于未来世，&nbsp;&nbsp;&nbsp;&nbsp;诸佛出现人中尊，

&nbsp;&nbsp;&nbsp;&nbsp;见甚深义广大用，&nbsp;&nbsp;&nbsp;&nbsp;宣说无上真实法。

&nbsp;&nbsp;&nbsp;&nbsp;尔时诸难我不生，&nbsp;&nbsp;&nbsp;&nbsp;既生诸欲不亲近，

&nbsp;&nbsp;&nbsp;&nbsp;女色自在无随转，&nbsp;&nbsp;&nbsp;&nbsp;摧坏魔罗之囹圄。

&nbsp;&nbsp;&nbsp;&nbsp;生生常得见诸佛，&nbsp;&nbsp;&nbsp;&nbsp;无上正法现前闻，

&nbsp;&nbsp;&nbsp;&nbsp;由睹诸佛净信生，&nbsp;&nbsp;&nbsp;&nbsp;生净信已修诸行。

&nbsp;&nbsp;&nbsp;&nbsp;若我所发至诚言，&nbsp;&nbsp;&nbsp;&nbsp;必当谛实非虚者，

&nbsp;&nbsp;&nbsp;&nbsp;由此如来还起坐，&nbsp;&nbsp;&nbsp;&nbsp;如从重睡欻然觉。’

&nbsp;&nbsp;&nbsp;&nbsp;“菩萨适发诚言已，&nbsp;&nbsp;&nbsp;&nbsp;如来应时便起坐，

&nbsp;&nbsp;&nbsp;&nbsp;百千拘胝诸天众，&nbsp;&nbsp;&nbsp;&nbsp;以上妙衣而奉散。

&nbsp;&nbsp;&nbsp;&nbsp;菩萨是时心喜悦，&nbsp;&nbsp;&nbsp;&nbsp;举身上踊住虚空，

&nbsp;&nbsp;&nbsp;&nbsp;既在虚空安住已，&nbsp;&nbsp;&nbsp;&nbsp;以妙伽他赞最胜：

&nbsp;&nbsp;&nbsp;&nbsp;‘慈心利世大明照，&nbsp;&nbsp;&nbsp;&nbsp;第一说者大神通，

&nbsp;&nbsp;&nbsp;&nbsp;觉悟愍念世间依，&nbsp;&nbsp;&nbsp;&nbsp;演宣无上正法者。’

“舍利子，尔时得念菩萨，宣说如是诸赞颂已，欲令大众倍欢悦故，复于佛前而说颂曰：

&nbsp;&nbsp;&nbsp;&nbsp;“‘我于未来当作佛，&nbsp;&nbsp;&nbsp;&nbsp;示现授记人中尊，

&nbsp;&nbsp;&nbsp;&nbsp;汝等大众应随学，&nbsp;&nbsp;&nbsp;&nbsp;于如来所兴供养。

&nbsp;&nbsp;&nbsp;&nbsp;世间依怙不思议，&nbsp;&nbsp;&nbsp;&nbsp;谁有于斯不生信？

&nbsp;&nbsp;&nbsp;&nbsp;哀愍我等及众生，&nbsp;&nbsp;&nbsp;&nbsp;已入涅槃还重起。’

“舍利子，是得念菩萨，于最胜众如来法中，大设供养植诸善本。即以如是善根力故，于此命终，生彼善趣诸天世界，经二十大劫拘胝不堕恶趣，又经二十大劫拘胝不受欲乐。舍利子，是得念菩萨，于如是时亲觐奉事七千诸佛，于诸佛所广设供养，为求阿耨多罗三藐三菩提故，常修梵行。于最后劫来世之时，得胜上身自善根力之所发起，成等正觉，号娑罗王如来、应、正等觉、明行圆满、善逝、世间解、无上丈夫、调御士、天人师、佛、薄伽梵，出现于世。舍利子，是娑罗王佛，寿二十拘胝岁。与诸弟子再会说法，第一大会声闻弟子有二十拘胝，第二大会有四十千，一切皆是大阿罗汉，诸漏已尽，无复烦恼，获大势力，乃至得到诸心自在第一彼岸。舍利子，彼佛世尊般涅槃后，流布舍利广起灵庙，正法住世满十千岁。”

尔时，薄伽梵欲重宣此义，而说颂曰：

&nbsp;&nbsp;&nbsp;&nbsp;“舍利子当知，&nbsp;&nbsp;&nbsp;&nbsp;是得念菩萨，

&nbsp;&nbsp;&nbsp;&nbsp;二十劫拘胝，&nbsp;&nbsp;&nbsp;&nbsp;未曾堕恶道；

&nbsp;&nbsp;&nbsp;&nbsp;又经如是劫，&nbsp;&nbsp;&nbsp;&nbsp;不习诸贪欲。

&nbsp;&nbsp;&nbsp;&nbsp;于是中间时，&nbsp;&nbsp;&nbsp;&nbsp;七千佛灭度，

&nbsp;&nbsp;&nbsp;&nbsp;爱乐诸佛法，&nbsp;&nbsp;&nbsp;&nbsp;常修清净行。

&nbsp;&nbsp;&nbsp;&nbsp;最后悟菩提，&nbsp;&nbsp;&nbsp;&nbsp;号娑罗王佛，

&nbsp;&nbsp;&nbsp;&nbsp;三十拘胝千，&nbsp;&nbsp;&nbsp;&nbsp;住无上正觉。

&nbsp;&nbsp;&nbsp;&nbsp;悟上菩提已，&nbsp;&nbsp;&nbsp;&nbsp;利益诸众生，

&nbsp;&nbsp;&nbsp;&nbsp;二十拘胝岁，&nbsp;&nbsp;&nbsp;&nbsp;广宣微妙法。

&nbsp;&nbsp;&nbsp;&nbsp;二十拘胝众，&nbsp;&nbsp;&nbsp;&nbsp;及余四十千，

&nbsp;&nbsp;&nbsp;&nbsp;一切尽诸漏，&nbsp;&nbsp;&nbsp;&nbsp;皆佛之仙众。

&nbsp;&nbsp;&nbsp;&nbsp;彼佛涅槃后，&nbsp;&nbsp;&nbsp;&nbsp;舍利广流布，

&nbsp;&nbsp;&nbsp;&nbsp;灵庙具足满，&nbsp;&nbsp;&nbsp;&nbsp;六十千拘胝。

&nbsp;&nbsp;&nbsp;&nbsp;灭后法住世，&nbsp;&nbsp;&nbsp;&nbsp;经于十千岁，

&nbsp;&nbsp;&nbsp;&nbsp;闻佛说正教，&nbsp;&nbsp;&nbsp;&nbsp;皆生清净信，

&nbsp;&nbsp;&nbsp;&nbsp;如来所说法，&nbsp;&nbsp;&nbsp;&nbsp;智者不生疑，

&nbsp;&nbsp;&nbsp;&nbsp;终不堕恶道，&nbsp;&nbsp;&nbsp;&nbsp;速证于寂灭。

“复次，舍利子，如是菩萨摩诃萨行尸罗波罗蜜多故，清净戒众，于诸众生起父母想。何以故？我于往昔生贪心故，舍于母想；生瞋心故，舍于父想。我今行尸罗波罗蜜多，安住净戒，于彼诸欲恒兴起厌违背之心。是菩萨摩诃萨为除贪故，以正作意，于诸欲中，起于真实违厌之想。

“舍利子，是菩萨摩诃萨由起如是正思惟故，能自了知诸欲之相，又能了知诸欲违厌。舍利子，云何名为了知诸欲，及能了知诸欲违厌？舍利子，所言诸欲名为贪爱，谓贪眼识所识诸色，是名为欲；贪爱耳识所识诸声，是名为欲；如是贪爱鼻识所识诸香、舌识所识诸味、身识所识诸触，是名为欲。舍利子，若有贪爱则有执著。夫执著者名之为结，结名发起，发起名缚，又亦名为不实戏论。如是，舍利子，一切众生，皆为不实戏论诸缚所缚、缠缚、遍缚、增上遍缚，不得解脱。

“舍利子，一切众生为谁缚故，名之为缚？所谓色缚所缚故，名之为缚；乃至声香味触缚所缚故，名之为缚。又何等故名为色缚？谓于自身所得诸色，妄起我想、命者之想、数取趣想、常想恒想、不变异想、实想、全想、一合之想，如是等想名为色缚。舍利子，何等名为色缚所缚？谓于所起我自体相，深亲宝重，广兴我爱，于诸妻妾一切女色恋著不已，如是名为色缚所缚。舍利子，是诸众生，既得受用诸欲法已，造不善业，不如实知诸欲过失。云何名为诸欲过失？舍利子，一切诸欲无非过失；是故智者于诸过失，不应生欲。然趣恶道是欲重过，吾当为汝开示其相。

“舍利子，云何名为能趣恶道诸欲重过？舍利子，我说一切习近欲时，无有少恶而不造者。彼若报熟，无有少苦而不摄受。是故，舍利子，我观一切千世界中，众生大怨，无过妻妾女色诸欲。何以故？舍利子，夫有智者即是如来，言无智者谓群生也。若诸智者之所诃毁，是名真实；若诸无智之所摄受，则非真实。舍利子，诸无智者何所摄受？所谓摄受诸有为法，摄受妻妾女色诸欲及男女等。彼无智者，又为妻子诸女色等之所摄受，如是展转更相摄受，则不摄受于彼圣道。舍利子，彼无智者，为于男女妻妾诸女色等所缠缚故，于诸善法多生障碍。何所障碍？所谓障碍出家、障碍尸罗、障碍静虑、障碍天道、障碍涅槃，又能障碍诸妙善法。

“又舍利子，彼无智者，若有摄受男女妻妾诸女色等，略说则是摄受怨仇，即为摄受地狱、傍生、焰魔鬼趣等。舍利子，如是摄受，取要言之，即是摄受一切恶不善法，障碍一切诸贤圣法。又若摄受男女妻妾诸女色等，乃至则于一切美食，亦能障碍，况余胜事！舍利子，如是障碍略而言之，所谓障碍见佛、障碍闻法、障碍奉僧、障碍见佛所得净信、障碍闻法所得净信、障碍奉僧所得净信。又略而言，障碍获得具足无难，障碍信财、戒财、闻财、舍财、慧财、惭财、愧财。舍利子，若有摄受男女妻妾诸色欲等，即为摄受不信恶戒、邪闻、悭吝、恶邪之慧、无惭、无愧，又复摄受病痈、毒箭、火聚、毒蛇。舍利子，若有乐处居家耽嗜不舍，当知即是乐处冢间。是故我说乐处居家，如住冢间及旷野处无所投告，即为丧失诸白净法。

“又舍利子，若有众生味著男女妻妾诸女色欲，当知即是味著砾石之雹，即是味著利刀之刃，即是味著大热铁丸，即是味著坐热铁床，即是味著热铁机蹬。舍利子，若有味著华鬘香涂，即是味著热铁华鬘，亦是味著屎尿涂身。舍利子，若有摄受居处舍宅，当知摄受大热铁瓮；若有摄受奴婢作使，当知摄受地狱恶卒；若有摄受象、马、驼、驴、牛、羊、鸡、豕，当知摄受地狱之中黑驳诸狗，又是摄受百踰缮那禁卫之卒。取要言之，若有摄受妻妾男女诸女色欲，当知即是摄受一切众苦忧愁悲恼之聚。舍利子，宁当依附千踰缮量大热铁床，是床极热遍热猛焰洞燃；于彼父母所给妻妾诸女色欲，乃至不以染爱之心远观其相，何况亲附抱持之者？何以故？舍利子，当知妇人是众苦本，是障碍本，是杀害本，是系缚本，是忧愁本，是怨对本，是生盲本。当知妇人，灭圣慧眼；当知妇人，如热铁华散布于地，足蹈其上；当知妇人，于诸邪性流布增长。舍利子，何因缘故名为妇人？所言妇者，名加重担。何以故？能使众生负重担故，能使众生弊重担故，能使众生受重担故，能使众生持于重担有所行故，能使众生荷于重担遍周行故，能令众生于此重担心疲苦故，能令众生为于重担所煎迫故，能令众生为于重担所伤害故。舍利子，复以何缘名之为妇？所言妇者，是诸众生所输委处，是贪爱奴所流没处，是顺妇者所输税处，是妇媚者所迷惑处，是妇胜者所归投处，是屈妇者所凭仗处，妇自在者所放逸处，为妇奴者所疲苦处，随妇转者所欣仰处。舍利子，以如是等诸因缘故，名是诸处以之为妇。

“又舍利子，世间众生，由妇因缘不舍重担。不舍何等之重担耶？所谓五蕴。何等五蕴？色蕴、受蕴、想蕴、行蕴、识蕴。舍利子，世间妇人，能令众生不舍如是五蕴重担，故名五蕴以之为妇。舍利子，复何因缘世人名妇为故第二？舍利子，如是女人，是犯尸罗第二伴故，是犯威仪第二伴故，是犯正见第二伴故，是饮食时第二伴故，是往地狱、傍生、鬼趣第二伴故，能障圣慧、碍涅槃乐、摄一切苦第二伴故，是以名为故第二也。舍利子，复以何故，世人名妇以为母众？舍利子，一切女人生多过失，无边幻诳，故名母众。若有随逐母众自在，当知即堕魔罗手中自在为恶。如是，舍利子，当知世界一切女人生多过失，无边幻诳，心多轻躁，心多掉动，其心流荡，倾覆不住，心似山狖，心似猿猴，善能示现幻诳之术，如是诸相，故名女人以为母众。又舍利子，言母众者即母幻村，又亦名为幻之城邑、幻王所都、幻客之亭、幻人之馆、幻国、幻村、幻处、幻方，是幻世间，是幻世界，是无边幻，是广大幻，是无量幻，是不可思议幻。舍利子，由如是等诸欲重过能趣恶道，故号女人名母幻村。舍利子，譬如幻师善学幻术，于大众中示现种种幻诳之事。舍利子，母村亦尔，善学女人幻诳之术，能令丈夫若见、若闻、若摩、若触皆被系缚。又诸女人巧知惑媚，由知媚故势力自在，凡有所作，歌舞戏笑，啼泣往来，若住坐卧，于一切时能令丈夫不得自在，随彼女人系缚驱使。舍利子，譬如世间成熟稻田，被大雹雨伤残滋甚。如是，舍利子，是母幻村，犹如大雹堕丈夫田，摧坏一切白法苗稼，消灭都尽。舍利子，诸如是等能趣恶道，贪欲重过，一切世间愚痴凡夫，为之幻惑不能觉了，而复摄受所爱妻妾诸女色欲，为之迷醉。

“复次，舍利子，聪慧菩萨摩诃萨，行尸罗波罗蜜多故，于是诸欲深知过已，便依正法起二种想，所谓于诸愚夫起恶人想，于佛菩萨起善人想。菩萨摩诃萨作是观已，便自思惟：‘我今应往善丈夫趣，不宜往彼恶丈夫趣。我不应往地狱、傍生、焰魔鬼趣，我不应往毁尸罗趣，我不应往犯戒住处。我今应往最胜无上离前诸法无障碍趣，我今应往诸佛如来大智慧趣。’又作是念：‘我当逆流而行，非顺流者。我当作师子吼，非野干鸣。我当示现金翅鸟王之大势力，不应示现微细昆虫之所有力。我今应作贤良之人，不作险恶愦杂之人。我今应啖贤良胜士清净之食，不应啖彼无良下士不净之食。我应修行微妙静虑、最胜静虑、殊特静虑，第一三摩地所得。彼类静虑不应修行，非彼类静虑，非下少静虑。’舍利子，菩萨摩诃萨又作是念：‘我应游戏诸佛静虑，不应游戏声闻、独觉、一切愚夫异生静虑。我当修行无依静虑，不应修行依色静虑，又亦不依受、想、行、识静虑，不应修行依地界静虑，又亦不依水界、火界、风界静虑，亦不修行依欲界静虑，又亦不依色界、无色界静虑，亦不修行依此世、他世静虑，又亦不依已见、已闻、已念、已识、已得、已触、已证如是静虑。’舍利子，是菩萨摩诃萨，复作是念言：‘我当修习无依静虑。由修习故，当不自损，又不损他，亦不俱损。我当追求圆成佛智，岂复应求世间诸欲？’

“复次，舍利子，如是聪慧菩萨摩诃萨，行尸罗波罗蜜多时，作如是等诸正观已，复应当发四种厌离。云何为四？所谓能于诸欲而生厌离，于诸有中能生厌离，于不知恩诸众生所而生厌离，于一切行诸苦恼所而生厌离。舍利子，是名菩萨摩诃萨行尸罗波罗蜜多故，发起四种厌离之想，应如是学。

“复次，舍利子，菩萨摩诃萨，行尸罗波罗蜜多时，观诸有情处于恶道，见妙女色起贪心者，应起四种厌离之想。云何为四？所谓退失想、颠坠想、行厕想、脓溃粪秽不净之想。如是，舍利子，处诸恶道有情识者，见妙女色，尚应发起如是四想，何况于人！舍利子，安住大乘诸族姓子，厌离一切有为行者，见妙女色，起于退失、颠坠、行厕、脓溃粪秽如是四想。若起此想犹生贪心，又应更起三种亲想，所谓于母等类起于母想，姊妹等类起姊妹想，于女等类而起女想。”

佛告舍利子：“菩萨摩诃萨，闻我所说能善解者，应当随顺如是经典尸罗波罗蜜多。何以故？无有众生是易可得久远世来非我父母。所以者何？是诸众生，皆曾为我而作父母。若有习近妻妾女人，则为习近过去之母。舍利子，菩萨摩诃萨闻我说已，为清净故，应当如是励勤修学。

“复次，舍利子，一切世间愚痴凡夫，于彼正法违逆不信；菩萨不尔，随顺正法无有违逆。若有修行如是诸观，犹为贪心所随逐者，菩萨复应如理观察，所生贪心见何而生？若当于眼起贪心者，菩萨重应如理观之：‘我为于眼起染爱者，谁能见眼？为眼见眼耶？则彼自体见自体耶？何以故？彼亦是眼，此亦是眼，皆为四大之所造故，又为大种之所生故。非由自体于此自体而起染爱，又非于我自体而起染爱。何以故？彼则是此故。若有于彼起染爱者，应是于此而起染爱，以无差别故。一切世间愚痴凡夫，无差别住，我今应求差别之法。何以故？以诸欲觉都无有得故。’”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“展转同一义，&nbsp;&nbsp;&nbsp;&nbsp;都无差别性，

&nbsp;&nbsp;&nbsp;&nbsp;由乖理邪执，&nbsp;&nbsp;&nbsp;&nbsp;起是贪爱心。

&nbsp;&nbsp;&nbsp;&nbsp;云何四大生，&nbsp;&nbsp;&nbsp;&nbsp;还能染大造？

&nbsp;&nbsp;&nbsp;&nbsp;诸法犹如幻，&nbsp;&nbsp;&nbsp;&nbsp;无由起贪爱。

&nbsp;&nbsp;&nbsp;&nbsp;我等邪分别，&nbsp;&nbsp;&nbsp;&nbsp;妄起贪爱心，

&nbsp;&nbsp;&nbsp;&nbsp;不肖者生贪，&nbsp;&nbsp;&nbsp;&nbsp;贤善人无爱。

&nbsp;&nbsp;&nbsp;&nbsp;遍于十方界，&nbsp;&nbsp;&nbsp;&nbsp;无实贪可求，

&nbsp;&nbsp;&nbsp;&nbsp;但虚妄分别，&nbsp;&nbsp;&nbsp;&nbsp;故起斯贪爱。

“复次，舍利子，菩萨摩诃萨，行尸罗波罗蜜多时，作是观已，犹被贪心而随逐者，若有闻佛所说诸法善根力故，复应随顺如是经典，所谓眼如聚沫不可撮摩。何以故？彼聚沫等一切诸法，本无有我，亦无有情，无有命者，无数取趣，无摩纳婆，无丈夫，无意生，无作者，无受者，于如是等无作无受，一切法中谁能染爱？又于何所而生染爱？舍利子，眼如浮泡，性非坚实。何以故？彼浮泡等一切诸法，本无有我，亦无有情，无有命者，无数取趣，无摩纳婆，无丈夫，无意生，无作者，无受者，于如是等无作无用诸法之中，谁能染爱？又于何所而生染爱？舍利子，眼如阳焰，业惑爱生。何以故？彼阳焰等一切诸法，本无有我，亦无有情，乃至谁能染爱？于何染爱？舍利子，眼如芭蕉，体非贞固。何以故？彼芭蕉等一切诸法，本无有我，亦无有情，乃至谁能染爱？于何染爱？舍利子，是眼如梦，非如实见。何以故？彼虚梦等一切诸法，本无有我，亦无有情，乃至谁能染爱？于何染爱？舍利子，眼如传响，系属众缘。何以故？彼传响等一切诸法，本无有我，亦无有情，乃至谁能染爱？于何染爱？舍利子，眼如光影，依业影现。何以故？彼光影等一切诸法，本无有我，亦无有情，乃至谁能染爱？于何染爱？舍利子，眼如浮云，飘乱散相。何以故？彼云等法本无有我，亦无有情，乃至谁能染爱？于何染爱？舍利子，眼如流电，念坏相应。何以故？彼电等法本无有我，亦无有情，乃至谁能染爱？于何染爱？舍利子，是眼如空，离我我所。何以故？彼空等法本无有我，亦无有情，乃至谁能染爱？于何染爱？舍利子，眼为无知，如草木土石。何以故？无知等法本无有我，亦无有情，乃至谁能染爱？于何染爱？舍利子，眼无作用，随风机转。何以故？无作等法本无有我，亦无有情，乃至谁能染爱？于何染爱？舍利子，眼为虚诳，不净朽烂之所积聚。何以故？虚诳等法本无有我，亦无有情，乃至谁能染爱？于何染爱？舍利子，眼为虚伪，摧破坏散灭尽之法。何以故？虚伪等法本无有我，亦无有情，乃至谁能染爱？于何染爱？舍利子，眼如丘井，常为老逼。何以故？丘井等法本无有我，亦无有情，乃至谁能染爱？于何染爱？舍利子，眼不久停，终于死际。何以故？彼非久停，一切诸法本无有我，亦无有情，无有命者，无数取趣，无摩纳婆，无丈夫，无意生，无作者，无受者，于如是等无作无用缘会所生诸法之中，谁能染爱？又于何所而行染爱？如是广说一切内外诸根尘法，亦复如是。舍利子，菩萨摩诃萨，如是正观察时，为诸贪爱所牵引者，无有是处。若有菩萨摩诃萨，作是观者，当知是则于诸法中永离贪爱。舍利子，是名菩萨摩诃萨，行尸罗波罗蜜多时，毕竟清净，灭诸贪爱。”

尔时，佛告舍利子：“如是清净行尸罗波罗蜜多菩萨摩诃萨，不行一切害众生业，乃至命难，于诸众生终不加害；不行一切不与取业，乃至命难，于他资具终不劫盗；不习一切淫荒邪行，乃至命难，于诸女色终不染趣；不说一切欺诳妄语，乃至命难，于诸众生不行虚诳；不说一切粗犷之言，乃至命难，于诸众生终不毁骂；不说一切离间之言，乃至命难，于诸众生不行破语；于自眷属生知足故，不传一切浮绮谈说，言必如量，乃至命难，终不绮绘异词、矫饰文句；于他财物不起贪著，乃至命难，诸所受用终无爱染；于诸恼辱具忍成就，闻粗恶言善能堪耐，乃至命难，不生忿恚；于诸法中不生邪见，乃至命难，终不信事诸余天神，唯于佛所净心归趣。舍利子，如是名为菩萨摩诃萨尸罗清净。”

佛告舍利子：“是菩萨摩诃萨，行尸罗波罗蜜多故，具足成就无量无边诸佛正法。舍利子，菩萨摩诃萨由行尸罗波罗蜜多故，具足成就不缺尸罗，不与无智相亲近故；具足成就不穿尸罗，不平等生能远离故；具足成就不斑尸罗，不近恶人诸烦恼故；具足成就不杂尸罗，唯为白法所增长故；具足成就应供尸罗，如其所欲自在行故；具足成就称赞尸罗，不为智者所诃毁故；具足成就善守尸罗，圆备正念及正知故；具足成就不呰尸罗，于诸过失所不生故；具足成就善护尸罗，于诸根门善防卫故；具足成就高广尸罗，为一切佛所忆念故；具足成就少欲尸罗，知净量故；具足成就知足尸罗，欣乐断故；具足成就正行尸罗，身心远离故；具足成就处静尸罗，厌烦闹故；具足成就圣种善喜尸罗，不顾他颜无希望故；具足成就杜多功德少事尸罗，自在生长诸善根故；具足成就如说而行尸罗，不诳世间诸天人故；具足成就大慈尸罗，不害一切诸有命故；具足成就大慈尸罗，堪忍一切诸苦恼故；具足成就大喜尸罗，于彼法乐无退减故；具足成就大舍尸罗，一切爱恚毕竟断故；具足成就常省己过尸罗，恒于内心善察照故；具足成就不讥彼阙尸罗，于众生心善随护故；具足成就成熟众生尸罗，究竟能到施彼岸故；具足成就善守护尸罗，究竟能到戒彼岸故；具足成就无憎害心尸罗，究竟能到忍彼岸故；具足成就不退转尸罗，究竟能到正勤彼岸故；具足成就定分圆满尸罗，究竟能到静虑彼岸故；具足成就正闻无厌尸罗，究竟能到大慧彼岸故；具足成就亲近善友尸罗，觉分资粮善修集故；具足成就远离恶友尸罗，弃舍不平等道故；具足成就不顾恋身尸罗，以无常想恒观察故；具足成就不顾恋命尸罗，以其所重不常保故；具足成就不起悔尸罗，心善清净故；具足成就不诈现尸罗，方便善清净故；具足成就不恼热尸罗，于增上意善清净故；具足成就不轻掉尸罗，永离诸贪爱故；具足成就不高慢尸罗，和柔质直故；具足成就不强戾尸罗，性贤善故；具足成就善调伏尸罗，无愤恚故；具足成就寂静尸罗，性安摄故；具足成就善语尸罗，如其所说无违逆故；具足成就成熟有情尸罗，常不舍离诸摄法故；具足成就守护正法尸罗，于圣法财自不坏故。舍利子，聪慧菩萨摩诃萨，如是清净戒聚，具足成就尸罗波罗蜜多，为阿耨多罗三藐三菩提故，善能修行菩萨妙行。舍利子，是名菩萨摩诃萨尸罗波罗蜜多。若诸菩萨摩诃萨，精勤修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。”

## 大宝积经卷第四十五 

### 菩萨藏会第十二之十一羼底波罗蜜多品第八

尔时，佛告舍利子：“云何名为菩萨摩诃萨羼底波罗蜜多？菩萨摩诃萨，为阿耨多罗三藐三菩提故，于如是法精勤修学，行菩萨行。

“舍利子，菩萨摩诃萨，由住如是羼底波罗蜜多故，具足忍力，立性坚正，于诸寒热饥渴、蛇蝎蚊虻、风日等触，志能堪忍。又能忍粗恶言说、鄙陋词句，及以依身所起猛迅苦受，坚鞕辛楚，夺命至死，诸如是等所有苦受，并能堪忍。舍利子，若诸菩萨摩诃萨能具是者，是则名为羼底波罗蜜多。复次，舍利子，我昔长夜未成佛时，行菩萨行常修忍辱。”

舍利子白佛言：“世尊，云何世尊为菩萨时，修集忍辱，行菩萨行？”

佛告舍利子：“我忆过去行菩萨行，多有众生数来毁骂，非法诃责，面于我前出诸非法弊恶言说。舍利子，我于尔时，行羼底波罗蜜多故，制伏其心，不生忿恚悭吝恼热，但作是念：‘于诸行中，无有少法是易可得过于毁骂及诃责者，是故我今应当修舍。又我于彼应起慈悲。何以故？世间众生，多分安住毁骂诃责；由斯业故，还复感得如是之相诃毁果报，在在所生常得丑陋可恶之身。我今不乐丑陋之事，岂应乐行毁骂诃责？何以故？如是诃毁诸恶业者，是则名为不相应业、不称理业、愚夫之业，是下劣业、非善人业、非贤圣业。由此业故，堕于地狱、傍生、焰魔世界；又由此业，与诸恶趣而为眷属；由此业故，感得贫穷药叉之身；又由此业，感贫药叉根本果报；由此业故，感得贫穷饿鬼之身；又由此业，感贫饿鬼根本果报；由此业故，感得贫穷人趣之身；又由此业，感贫人趣根本果报；又由如此诃毁业故，感得下趣及以下趣根本果报。我今不应求下劣趣。所以者何？若我求作如是事者，与诸众生有何差别？然彼众生不顺于理，我既顺理，不应同彼。’舍利子，是诸菩萨摩诃萨，行羼底波罗蜜多者，应当随我修学是法。何以故？舍利子，是诸菩萨为他毁骂诃责之时，便能依是正法作意思惟忍受。是菩萨摩诃萨由得如是忍辱力故，复获无量诸妙善根。假使以诸珍宝，满佛世界四大洲中持用布施，比前功德皆不能及。所以者何？是忍辱行，极善丈夫方能修习。何以故？一切众生，多为毁骂诃责之所拘执；由如是故，生死流转不能断绝。

“复次，舍利子，是诸菩萨摩诃萨，行羼底波罗蜜多者，应自勉励审谛观察，作如是念：‘我若被他诃毁之时，为能思惟于佛、菩提及法、僧不？若能思惟，是则为善；若不能思，不名为善。’复更以余无量方便，思惟于佛，思惟菩提及以法、僧。舍利子，菩萨摩诃萨作是思已，应当观察：‘我今与一切众生，有何差别殊异之相？何以故？彼诸众生，现于我身起瞋害者，于佛、菩提及以法、僧，曾不思惟。我若同彼不思惟者，与诸众生有何差别？有何殊异希奇之相？’舍利子，是菩萨摩诃萨又复思惟：‘若被他人现瞋恚时，心便生舍；于佛、菩提及法、僧等，曾无思念。此非我宜！’又作是念：‘若我于彼起瞋恚者，则为无智、无忍辱力，亦于本愿而便弃舍。所以者何？若起瞋恚则无是心：“我当摄受一切众生，我当不舍一切众生。”我若起瞋于一有情，不名菩萨摄化之法。谁请于我行菩萨道？而况往昔发如是愿：“我当速证阿耨多罗三藐三菩提已，广为众生宣说正法。”适发如是弘誓之时，诸佛世尊同共证我便作是念：“此族姓子，发心安住如是无上正等觉已，当为众生广宣正法。”又于今者，诸佛世尊无障碍智、无障碍见现证知我，是故不应为他毁骂诃责之时，若起瞋恚；于佛、菩提、法、僧之所，若生舍者，不应忆念。何以故？现在东方殑伽沙等诸佛世界，彼世界中，有殑伽沙等如来应正等觉现在住持，彼佛世尊亦证知我心生正愿；南西北方、四维、上、下，亦复如是。当我发是正愿之时，诸佛同声赞我忍力故，我不应作师子吼已，复作野干声。师子吼者，谓我当证大忍辱力；野干声者，谓于众生而行瞋恚诃毁等相。’舍利子，是菩萨摩诃萨，复作是念：‘世间众生，若得彼利方乃利他。我亦如是，得众生利方利彼者，我与世间有何差别？有何殊异希奇之相？’又作是念：‘世间众生，若彼于此作无义利，此复于彼作无义利。我亦如是，众生于我作无义利，我复于彼作无义利，若如此者，我与众生有何希奇差别殊异？’舍利子，菩萨摩诃萨，于是法中应当修学，又作是念：‘世间众生，互为怨对；若得彼利谓为善友，若不得利更相杀害。我见如是深过失故，应当不观一切众生，于我之身作诸利乐，及于我身作无义利。但作是念：“我于今者，必当饶益一切众生，为欲满足羼底波罗蜜多故。”’”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“设彼于我为无利，&nbsp;&nbsp;&nbsp;&nbsp;经于多百拘胝劫，

&nbsp;&nbsp;&nbsp;&nbsp;见彼有情受众苦，&nbsp;&nbsp;&nbsp;&nbsp;终无安住于舍心。

&nbsp;&nbsp;&nbsp;&nbsp;设有互得世财利，&nbsp;&nbsp;&nbsp;&nbsp;更相称赞为善友，

&nbsp;&nbsp;&nbsp;&nbsp;若互不得世财利，&nbsp;&nbsp;&nbsp;&nbsp;彼此怨对相残害。

&nbsp;&nbsp;&nbsp;&nbsp;假使以此赡部洲，&nbsp;&nbsp;&nbsp;&nbsp;或复三千佛世界，

&nbsp;&nbsp;&nbsp;&nbsp;盛满珍宝来相惠，&nbsp;&nbsp;&nbsp;&nbsp;常求我为贤善友。

&nbsp;&nbsp;&nbsp;&nbsp;假使执持利刀剑，&nbsp;&nbsp;&nbsp;&nbsp;来解我身诸支节，

&nbsp;&nbsp;&nbsp;&nbsp;我当于彼诸众生，&nbsp;&nbsp;&nbsp;&nbsp;平等利益心无二。

&nbsp;&nbsp;&nbsp;&nbsp;于诸毁骂我当忍，&nbsp;&nbsp;&nbsp;&nbsp;亦忍一切诸难苦，

&nbsp;&nbsp;&nbsp;&nbsp;当为众生赞忍力，&nbsp;&nbsp;&nbsp;&nbsp;亦自安住大忍中。

&nbsp;&nbsp;&nbsp;&nbsp;世间暴恶诸有情，&nbsp;&nbsp;&nbsp;&nbsp;以刀毒等相加害，

&nbsp;&nbsp;&nbsp;&nbsp;能和合彼为善友，&nbsp;&nbsp;&nbsp;&nbsp;此则圣贤聪睿相。

&nbsp;&nbsp;&nbsp;&nbsp;我当不学世愚夫，&nbsp;&nbsp;&nbsp;&nbsp;又应与彼而为异，

&nbsp;&nbsp;&nbsp;&nbsp;凡夫圣者之所行，&nbsp;&nbsp;&nbsp;&nbsp;流转寂灭差别故。

“复次，舍利子，菩萨摩诃萨，行羼底波罗蜜多时，应作如是修学正法。舍利子，是菩萨摩诃萨，复作是念：‘假使经于百千那庾多拘胝大劫，被诸众生常以刀杖、瓦石、土块种种加害，但使须臾得存微命，犹应欣庆作如是念：“奇哉！如是有情圣者，能于我命不见全断。”’是菩萨摩诃萨，从是已后，转增修学，又作是念：‘假使众生行七步顷，斩截我首等殑伽沙，然我于彼终不发起若忿若恚。所以者何？夫忿恚者，速能损害百千大劫所集善根。若我善根为瞋害已，复当经于百千大劫，方始勤苦修行圣道。若如是者，阿耨多罗三藐三菩提极难可得。是故我当被忍辱铠，以坚固力摧忿恚军。’又舍利子，菩萨摩诃萨住大乘者，起忿恚心，魔得其便；既得便已，于阿耨多罗三藐三菩提能为障碍。舍利子，忿恚心者，于菩提道能为扰乱；扰乱心者，能发恶魔所有魔业。此中云何名为魔业？若有菩萨，心住衣钵不能舍离，当知魔业；心住乞食，诸施主家不能舍离，当知魔业；心住名闻，恭敬利养不能舍离，当知魔业；于出家法常生厌患，当知魔业；于白净法多生轻贱，当知魔业；于空寂处无志求心，当知魔业；不乐无上正等菩提，当知魔业；于余智慧恒欣求习，当知魔业；乃至于邬波柁耶、阿遮利耶二胜师所，不修敬仰恭顺之心，当知魔业。舍利子，诸如是等忿恚之心，能于菩提而为扰乱。舍利子，是则名为住扰乱心。菩萨摩诃萨，为诸恶魔之所使故，作诸魔业。

“复次，舍利子，菩萨摩诃萨，行羼底波罗蜜多时，作如是念：‘于长夜中，诸众生等为诸恶魔伺求便者，所谓瞋恚。’舍利子，我今为汝广说其事：我念过去，为大仙人，名修行处。时，有恶魔化作五百健骂丈夫，恒寻逐我兴诸恶骂，昼夜去来、行住坐卧、僧坊静室、聚落俗家、若在街巷、若空闲处，随我坐立，是诸化魔以粗恶言毁骂诃责，满五百年未曾休废。舍利子，我自忆昔，五百岁中为诸魔罗之所诃毁，未曾于彼起微恨心，恒兴慈救而用观察。舍利子，我于尔时复作是念：‘若有诸善男子，守护尸罗具众善法，于贪瞋痴性轻少者，不唯于彼作诸利益，说我以为行难行者；又亦不唯于彼作诸利益，能证无上正等菩提。何以故？若有众生刚强难伏，毁犯尸罗具诸恶法，为性浊重贪瞋痴者，若我于彼作诸利益，是则说我为难行者。由我于彼作诸利益，速成无上正等菩提，先当令彼证寂灭故。’舍利子，是诸菩萨摩诃萨，若忿恚心现在前时，应生如是诸大正念；若生是念，诸利益事速得圆满。舍利子，如来于过去世，由行如是羼底波罗蜜多菩萨行故，证得阿耨多罗三藐三菩提。是故菩萨摩诃萨欲求无上正等觉者，于诸忍力常具成就，堪受一切寒热饥渴、风日蚊虻、蛇蝎等触，又能堪忍粗恶言说、鄙陋词句，依身所生猛利诸苦，坚鞕楚辛，夺命至死，如是苦受并能堪忍。舍利子，是名菩萨摩诃萨安住是忍，速能成就羼底波罗蜜多故。

“复次，舍利子，云何菩萨摩诃萨羼底波罗蜜多？菩萨摩诃萨依之修行，具足成满忍法之相。舍利子，菩萨忍者无有瞋恚，是菩萨忍；无有忿怼，是菩萨忍；无诸怒害，是菩萨忍；不起怨诤，是菩萨忍；无诸烦恼，是菩萨忍；善能自护，是菩萨忍；善能护他，是菩萨忍；当善护身，是菩萨忍；当善护语，是菩萨忍；当善护心，是菩萨忍；如理观察，是菩萨忍；厌离诸欲，是菩萨忍；依净业报，是菩萨忍；身善清净，是菩萨忍；语善清净，是菩萨忍；心善清净，是菩萨忍；受诸天人圆满净乐，是菩萨忍；如来相好圆满庄严，是菩萨忍；如来言说梵音微妙，是菩萨忍；行菩萨行摄诸善本，令不坏失，是菩萨忍；出离众生逼迫苦恼，是菩萨忍；除灭一切诸恶怨对，是菩萨忍。舍利子，略而言之，当知一切如来力、无所畏、不共佛法、大慈大悲大喜大舍，无量圆满诸佛妙法，皆是菩萨摩诃萨羼底波罗蜜多之所成就。

“复次，舍利子，菩萨摩诃萨行羼底波罗蜜多时，应当具足诸忍正行。舍利子，菩萨摩诃萨，若被骂詈终无返报，善达言语如响声故；若被捶打终无返报，善达身形如影像故；若被忿怒终无返报，善观其心如幻幻故；若被赞毁终无爱恚，善知自身德圆满故；于得失利不生欣戚，调伏其心住寂静故；不希美称，不犯恶名，善能观察广大慧故；毁而不下，赞而不高，德善安住不倾动故；于诸苦事曾无厌恶，苦众生所深怀恋故；于诸乐相曾无欣爱，知有为乐性无常故；世间八法所不能染，不依一切有趣生故；于诸自苦善能堪忍，终不令他受苦恼故；于胜菩提心无退屈，觉分资粮善圆满故；节节支解乃至斩首，善能堪忍，希求如来金刚身故；屠割身肉善能堪忍，为求如来妙相好故；诸变恶事善能堪忍，为植一切善业力故。舍利子，如是等相，名为菩萨摩诃萨，成就羼底波罗蜜多，应如是学。

“复次，舍利子，菩萨摩诃萨行羼底波罗蜜多时诸忍之相，所谓菩萨摩诃萨修行忍者，是则名为毕竟堪忍。何以故？若谓我能堪忍毁骂而起忍者，是则名为俱生之忍；如是忍者，非毕竟忍。若谓谁能起骂，复何所骂而起忍者，是则名为校计法忍；若谓是眼能骂眼耶而起忍者，是则名为观诸处忍；若谓此中无能所骂而起忍者，是则名为悟入一切无众生忍。舍利子，如是诸忍，皆非菩萨毕竟之忍。又舍利子，若谓骂声但有诸字，是则名为响声之忍；如是忍者，非毕竟忍。若谓彼我俱无常者，是则名为悟无常忍；若谓彼有颠倒、我无颠倒，是则名为高下之忍；若谓彼非正理，我是正理，是名相应不相应忍；若谓彼住邪道，我住正道，是则名为二道别忍；如是忍者，非毕竟忍。若谓我忍于空、不忍见趣，我忍无相、不忍诸觉，我忍无愿、不忍志求，我忍无作、不忍诸行，我忍惑尽、不忍烦恼，我忍诸善、不忍不善，我忍无罪、不忍有罪，我忍无漏、不忍有漏，我忍出世、不忍世间，我忍清净、不忍杂染，我忍涅槃、不忍生死。舍利子，如是诸忍，但得名为治断之忍，皆非菩萨毕竟忍也。

“复次，舍利子，云何菩萨摩诃萨行于羼底波罗蜜多时，修行菩萨毕竟之忍？舍利子，若随顺空不减诸见，于彼空性亦无增益；如是忍者，是名菩萨毕竟之忍。若随顺空不减求愿，于无愿性亦无增益；若随顺空不减诸行，于无作性亦无增益；若随顺空不减烦恼，于惑尽性亦无增益；若随顺空不减不善，于彼善性亦无增益；若随顺空不减有罪，于无罪性亦无增益；如是乃至若随顺空不减生死，于涅槃性亦无增益。舍利子，如是等相而生忍者，则名菩萨摩诃萨毕竟之忍。舍利子，一切诸法，非能生、非所生，非已生、非现生，无有一法是可生起，无生起故则无有尽；若有能知此无尽者，则名菩萨摩诃萨毕竟之忍。舍利子，一切诸法，非是有为，亦非无为，无有增益，无损无增，亦无长养，无盛无衰，无有作者，无有起者，由无起故，亦无有尽；如是忍者，则名菩萨摩诃萨无生之忍。舍利子，菩萨摩诃萨，为阿耨多罗三藐三菩提故，行菩萨行。若有具足成就如是忍者，是名菩萨摩诃萨羼底波罗蜜多圆满成就。舍利子，若菩萨摩诃萨，安住如是羼底波罗蜜多，精勤修学，行菩萨行者，不为诸魔、魔众、天子之所扰乱，又亦不为异道邪论所能摧伏。”

### 毗利耶波罗蜜多品第九之一

尔时，佛告舍利子：“云何菩萨摩诃萨，为阿耨多罗三藐三菩提故，依毗利耶波罗蜜多，行菩萨行？

“舍利子，菩萨摩诃萨，于是正勤波罗蜜多，精进修学行菩萨行。舍利子，菩萨摩诃萨具足成就不退正勤，而能不顾所重身命，发大精进求菩萨藏微妙法门，殷重听闻，受持读诵，究竟研寻，通达义趣，广为他人敷演开示，或复书持如理修学，是名菩萨摩诃萨行菩萨行。舍利子，云何名为不顾身命？舍利子，菩萨摩诃萨，行正勤波罗蜜多时，设为于他所加恐怖，作如是言：‘若汝于此菩萨藏经，受持读诵，乃至广为他人开示书持，如理修学者；我当以百具箭槊，贯举汝身，除断汝命。’舍利子，菩萨摩诃萨，当于尔时，虽闻此言曾不入心，无恐无怖，无惊无畏，发四坚固勇猛威势，于菩萨藏微妙法门转加精进，不弃不舍，不远不离，具足成就猛利信解、坚固信解、坚固堪忍、坚固正勤。

“舍利子，我当为汝说坚固忍、坚固正勤方便譬喻，为令菩萨得坚固忍、坚固正勤，行菩萨道不顾身命。舍利子，假使三千大千世界，所有众生有情所摄，若卵生、若胎生、若湿生、若化生、若有色、若无色、若有想、若无想、若非有想非无想，若可见、若不可见，彼诸众生，乃至于刹那顷皆得人身，于菩萨所，同结百千极重怨仇。彼诸怨等语菩萨言：‘汝若于是菩萨藏经差别文句，受持读诵乃至广为他人开示书持，如理修学者，我等诸人同时执缚，当断汝命。’舍利子，菩萨摩诃萨行毗利耶波罗蜜多故，当于尔时，虽闻此语，都无发起一念怖心，但具摄持四种正法，专务寻求大菩萨藏微妙法门。舍利子，是名菩萨摩诃萨具足成就不退正勤波罗蜜多故，又复成就无边势力勇猛精进、正勤勇健、心意勇健、净戒勇健、大忍勇健、等持勇健、大慧勇健，正行胜智皆悉勇健。舍利子，是菩萨摩诃萨行正勤波罗蜜多时，具足如是大忍力故，假使十方无量众生，各竞执持百千刀剑，于菩萨所兴加逆害；菩萨尔时，于诸有情终不微发一念瞋心。舍利子，如是菩萨摩诃萨住忍力故，如大梵王，如天帝释，如苏迷卢四宝山王，不可倾动，常住慈悲，恒起意解，救疗众生，于诸所行终无退转。而是菩萨，心如大地，心如大水，心如大火，心如大风，及以虚空，又能善修对治贪瞋痴等栽枿根本。舍利子，若有菩萨摩诃萨，以殑伽沙等无量世界盛满一切无价珍宝，持用奉施无量如来应正等觉；又有菩萨摩诃萨，行毗利耶波罗蜜多者，听闻如是大菩萨藏微妙法门，闻是经已往空闲处，系念思惟如是之法精进修学，令未修学诸菩萨等爱乐习行。舍利子，如是菩萨摩诃萨行正勤故，摄持无量诸妙善根，非彼行施之所能及。何以故？舍利子，如是善根，系属阿耨多罗三藐三菩提故。是故诸菩萨摩诃萨，于菩萨藏微妙法门，应当听闻，受持读诵，若复书写，广为他说，发起正勤勇猛修习。

“复次，舍利子，发起正勤波罗蜜多菩萨摩诃萨，当应修行不行行处。舍利子，云何名为不行行处？舍利子，不行行处，所谓涅槃。言不行者，诸恶天魔所不行故；所言行者，正勤善人之所行故。言善人者，所谓诸佛、独觉及佛弟子。所以者何？诸登圣道所有善人及佛世尊，皆为趣向般涅槃故。舍利子，一切众生多行三处。何等三处？所谓随顺恶道、趣向恶道、将堕恶道。是故诸菩萨摩诃萨，于杂染法终不随顺，唯求出离、戒、忍、多闻白等诸法。舍利子，世间众生多住无业，而恒自计住于有业；世间众生多诸懈怠，而恒自谓发起正勤。是故，舍利子，聪慧菩萨摩诃萨，终不与彼无业懈怠共相习近，又亦不堕于其数中，唯与同行发起正勤诸大菩萨而相习近。何以故？舍利子，无有众生于彼最胜无染净相大般涅槃，生净信解如菩萨者。舍利子，发起正勤波罗蜜多菩萨摩诃萨，不唯自为证涅槃故发勤精进；然为摄受一切有情，令诸众生得利乐故，修行正行发勤精进，开示教导安处众生于圣道路故，说菩萨名善丈夫。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“正勤无缓缦，&nbsp;&nbsp;&nbsp;&nbsp;常具大精进，

&nbsp;&nbsp;&nbsp;&nbsp;于菩萨藏法，&nbsp;&nbsp;&nbsp;&nbsp;聪睿恒受持。

&nbsp;&nbsp;&nbsp;&nbsp;善思惟法义，&nbsp;&nbsp;&nbsp;&nbsp;于佛不思议，

&nbsp;&nbsp;&nbsp;&nbsp;但勤求净法，&nbsp;&nbsp;&nbsp;&nbsp;故名为菩萨。

&nbsp;&nbsp;&nbsp;&nbsp;正勤大慧者，&nbsp;&nbsp;&nbsp;&nbsp;坐妙菩提树，

&nbsp;&nbsp;&nbsp;&nbsp;摧怖恶魔军，&nbsp;&nbsp;&nbsp;&nbsp;由般若精进。

&nbsp;&nbsp;&nbsp;&nbsp;现守护禁戒，&nbsp;&nbsp;&nbsp;&nbsp;任持诸世间，

&nbsp;&nbsp;&nbsp;&nbsp;为利益众生，&nbsp;&nbsp;&nbsp;&nbsp;常精进无限。

“复次，舍利子，如是大乘大菩萨藏微妙经典流布于世，能令众生发大欢喜，又能引生福德、智慧，感大财富令其增长，能感诸天殊胜快乐，能感一切圆满具足，能生一切诸佛如来力、无所畏、无碍智解、大慈大悲大喜大舍、不共佛法。略而言之，能引一切诸佛之法，摧怖魔怨令心清净，能发猛慧穷生涯本，尽苦边际能近涅槃。舍利子，于当来世，我与汝等般涅槃后，后五百岁，尔时多有薄福众生，当于是经不生信重，毁灭舍弃；复有无量福德众生，钦奉是经，如理修学，勤加精进，为求无上正等菩提故，为求尸罗故，为求多闻，为求定、慧、解脱、解脱智见故，为求一切佛法利乐一切众生故，为舍邪见修行正见故，为舍生死流转修于圣道故，为欲演说正法降伏天魔故，为欲舍离贪爱、调伏瞋心、摧破愚痴、除灭无明、发慧明故。

“复次，舍利子，当来之世，若有众生闻是法已，为求一切诸善法故，当发增上勇猛正勤；以闻如是微妙法故，于诸佛法无有障碍决定无疑。舍利子，尔时复有无量众生，福果所资住增上意，为求无上正等觉故，听是经典，闻已当获广大欢喜，于菩萨藏微妙法门，极善研习，如说修行。又舍利子，尔时当有于如来教乐闻法者，彼诸众生随以何等差别因缘，遇得听闻如是经典，闻已当获广大欢喜，生欢喜已发坚精进，能于如是大菩萨藏微妙法宝取少宝分。舍利子，譬如大海水上漂流无量种种熟果，色香美味皆悉具足。有一丈夫发起勇猛大精进力，便入海中运动手足，接取彼果若二若三。然是丈夫执持此果，从海而出往至一处，取而尝之，乃知其味淳美希有，即作是念：‘如是妙果具色香味，我从生来未曾得食！当更发勤精进，重入海中，运其手足敛收余果。’作是念已，来至海滨通遍观之，了不复见，深起追悔，生大忧恼：‘我先何为不多收取？乃令失是无量妙果。’如是，舍利子，于我灭后后五百岁，无上正法将灭之时，当有无量诸众生等，少信、少施、少戒、少慧、少修精进，随以何等差别因缘，遇得听闻如是经宝；既闻法已，于此经中但得少分微浅之义，乃至受持一四句颂。复为恶魔娆乱障蔽，不为众人之所敬问及以供养称赞信奉。是持经者知彼众人不敬重故，便于此经安住舍心，持先所闻经中句义微细少分，往一静处思惟观察，心生欢喜而复悔恨，作如是言：‘呜呼奇哉！我于今者大失善利。诸佛如来无上正教，如何不多听闻领受？’又于如来起深重心，倍于先来发正念者。舍利子，当尔之时，有诸苾芻，恶魔持故，闻是经已，于众人前当起诽谤言：‘是经典诸文，华者之所造作，实非佛说。’由如是故，有诸苾芻，于是经典全不听受。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“闻是法已，&nbsp;&nbsp;&nbsp;&nbsp;当无障碍，&nbsp;&nbsp;&nbsp;&nbsp;于诸佛法，&nbsp;&nbsp;&nbsp;&nbsp;最上无疑。

&nbsp;&nbsp;&nbsp;&nbsp;诸少福者，&nbsp;&nbsp;&nbsp;&nbsp;不得听闻； &nbsp;&nbsp;&nbsp;&nbsp;诸多福者，&nbsp;&nbsp;&nbsp;&nbsp;闻是经典。

&nbsp;&nbsp;&nbsp;&nbsp;少福之人，&nbsp;&nbsp;&nbsp;&nbsp;虽闻不信； &nbsp;&nbsp;&nbsp;&nbsp;多福闻已，&nbsp;&nbsp;&nbsp;&nbsp;顶戴如鬘。

&nbsp;&nbsp;&nbsp;&nbsp;诸少福者，&nbsp;&nbsp;&nbsp;&nbsp;言非圣教，&nbsp;&nbsp;&nbsp;&nbsp;当坠恶趣，&nbsp;&nbsp;&nbsp;&nbsp;如盲堕坑。

&nbsp;&nbsp;&nbsp;&nbsp;多福之人，&nbsp;&nbsp;&nbsp;&nbsp;闻生欢喜，&nbsp;&nbsp;&nbsp;&nbsp;当往善趣，&nbsp;&nbsp;&nbsp;&nbsp;如酥滴水。

&nbsp;&nbsp;&nbsp;&nbsp;诸薄福者，&nbsp;&nbsp;&nbsp;&nbsp;闻生忧恼，&nbsp;&nbsp;&nbsp;&nbsp;受苦长夜，&nbsp;&nbsp;&nbsp;&nbsp;不脱黑暗。

&nbsp;&nbsp;&nbsp;&nbsp;虽得少闻，&nbsp;&nbsp;&nbsp;&nbsp;复为魔娆，&nbsp;&nbsp;&nbsp;&nbsp;谤佛菩提，&nbsp;&nbsp;&nbsp;&nbsp;速入地狱。

“复次，舍利子，诸佛如来，具足成就清净妙智，乃至能知四众之心。若一苾芻、苾芻尼、邬波索迦、邬波斯迦，于当来世正法灭时，或有听闻如是经典随顺领受，或有闻已轻毁诽谤，或有众生全不听闻，如是一切如来净智悉能了知。舍利子，若有菩萨摩诃萨，及余一切诸有众生，闻已领受如是经典，精进修习，当得成就四种无障清净之法。何等为四？一者、成就尸罗无障清净，二者、成就具足无难清净，三者、成就逢值诸佛亲事供养无障清净，四者、成就见慈氏佛初得见已无障清净。舍利子，彼诸众生闻是经已，如上所说诸妙善根，随其方便必当获得。舍利子，是名菩萨摩诃萨修行正勤波罗蜜多故，成就四种无上清净之法。

“复次，舍利子，于当来世正法灭时，有诸菩萨摩诃萨安住大乘，修行正勤波罗蜜多者，于是经典勤加修学，发大精进听闻受持，书写读诵穷寻旨趣，广为他说敷扬开显；尔时当有十障碍法出现世间，诸有智者深当觉知，不应随转，但当发起勇猛精进受持是经。舍利子，何等名为十种障碍，智者觉知，不应随转？

“舍利子，有诸苾芻发勤精进，于是经典求闻诵习，尔时恶魔，令持经者口噤不语，便于是经不得建立，是名第一障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者患其眼目，便于是经不得建立，是名第二障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者身诸支节一时皆病，便于是经不得建立，是名第三障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者于其住处，心不喜乐寻欲舍弃，便于是经不得建立，是名第四障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者互生忿恚、为忿坏心相加残害，便于此经不得建立，是名第五障碍之法。诸有智者深当觉知，不应随转。

“又舍利子，有诸苾芻发勤精进，于是经典欲求诵习，尔时恶魔，令持经者起言诤事，起斗讼事，起讥刺事，起乖离事，起瞋骂事；由是事故，彼此口中互生矛槊、互相言讼，互相残害，互相乖竞；由起如是诤竞事故，便生障碍，于是经典不得流转，起意造作诸余事业，是名第六障碍之法。诸有智者深当觉知，不应随转。

“又舍利子，有诸苾芻发勤精进，于是经典欲求诵习，尔时恶魔，将坏灭故作诸形相，或俗人形、或出家形，来至其所娆乱其意，令于是经不能受持反加谤毁，复更起心乐余事业，是名第七障碍之法。诸有智者深当觉知，不应随转。

“又舍利子，当来之世正法欲灭，尔时有诸年少苾芻，于是经典起清净信，心生爱乐在我法律中，为行毗利耶波罗蜜多故发勤精进，于阿耨多罗三藐三菩提深心安住，又于是经恭敬听闻，既得闻已生大欢喜。时，诸年少苾芻，当为邬波柁耶及阿遮利耶，二本学师之所障碍，令于自法不生乐欲。是时二师而语之言：‘汝所持经，此非佛语，非佛菩提，非是正法，非毗奈耶，非大师教。’时彼苾芻，闻师教诲信受领解，于佛菩提即便弃舍。是时二师重语苾芻：‘汝等应当精进修学，如我所说若法若律。’时诸苾芻信受领已，先所修习增上善根，为师所坏皆悉断灭。舍利子，彼诸苾芻断善根已，复为恶魔之所诳惑；由诳惑故，于佛正教造障法业，临命终时，恶境现前惛痴迷乱，乃至夭死都皆集现，而复重兴感地狱业。舍利子，如是当来诸不善事，如来于此悉能了知。又舍利子，当来之世，有诸年少苾芻，于是经典起诸恶见，诽谤不信，凡所游履经行往来，以种种言常兴谤毁，如来于此悉能了知。舍利子，菩萨摩诃萨发勤精进住大乘者，当于尔时应起四想。何等为四？一者、应当发起自调伏想；二者、应观自身所作事业，不应观他所有诸事；三者、于彼有情起悲愍想；四者、住空闲处，于自他心起随护想。舍利子，如是四想，住大乘者若被诽谤，应当发起。又舍利子，当来之世，无量众生受诸邪见，于彼演说正法苾芻，信受者少，不怀敬重请问经义，又不供养亲近往来，亦不承事返生凌蔑；于说非法苾芻，信受者多，得大势力，为诸众生所共敬重，请问经义，供养称赞是非法者，因此缘故复于是经毁谤讥笑。舍利子，当尔之时，诸众生等，于是经典不欣乐者，闻斯毁谤倍不欣乐；诸欣乐者，被谤毁故，便于此经舍离乐欲、教离乐欲。诸苾芻等转更炽盛，致令转读是经典者，于众会前不得开示，是名第八障碍之法。诸有智者应当觉知，不应随转。

“又舍利子，当来之世有诸苾芻，贪爱所蔽，多行劫盗，欣乐世间三种弊法。何等为三？一者、欣乐追求世间衣钵，二者、欣乐追求世间饮食，三者、欣乐追求世间戏论绮饰文颂。如是三法，是名第九障碍之法。诸有智者应当觉知，不应随转。

“又舍利子，当来之世正法灭时，有诸菩萨安住大乘，行毗利耶波罗蜜多故，于是经典，发勤勇猛增上精进，书写受持研寻读诵，广为他人开示演说。彼诸人等，当为诸魔之所执持，烦恼业障之所覆蔽，喜世间业，乐世间业，方便勤求世间事业；于世谈论喜乐转增，方便勤求世间谈论；喜乐睡眠，方便勤求；喜于众乱，乐于众乱，方便勤求乐著众乱；于是经典不能受持，又不转读研寻其义，亦不为他广敷开示。舍利子，于佛教中无有所余能为内损，无有所余能速毁灭，唯除懒惰诸恶苾芻，是名第十障碍之法。诸有智者应当觉知，不应随转。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“正法灭时多障碍，&nbsp;&nbsp;&nbsp;&nbsp;当兴种种恶魔业，

&nbsp;&nbsp;&nbsp;&nbsp;于白净法不修习，&nbsp;&nbsp;&nbsp;&nbsp;亦不乐求胜涅槃。

&nbsp;&nbsp;&nbsp;&nbsp;薄少智慧具恶觉，&nbsp;&nbsp;&nbsp;&nbsp;不求安住于正法，

&nbsp;&nbsp;&nbsp;&nbsp;备行种种非法行，&nbsp;&nbsp;&nbsp;&nbsp;游诸恶趣定无疑。

&nbsp;&nbsp;&nbsp;&nbsp;彼诸众生临命终，&nbsp;&nbsp;&nbsp;&nbsp;无有能为救护者，

&nbsp;&nbsp;&nbsp;&nbsp;又彼亲教及传授，&nbsp;&nbsp;&nbsp;&nbsp;命终当堕三恶趣。

&nbsp;&nbsp;&nbsp;&nbsp;百千拘胝那庾劫，&nbsp;&nbsp;&nbsp;&nbsp;为求世利涉诸苦，

&nbsp;&nbsp;&nbsp;&nbsp;常为三火所烧燃，&nbsp;&nbsp;&nbsp;&nbsp;云何令彼速解脱？

&nbsp;&nbsp;&nbsp;&nbsp;我已证成无等觉，&nbsp;&nbsp;&nbsp;&nbsp;转于微妙梵法轮，

&nbsp;&nbsp;&nbsp;&nbsp;诸天世间不能转，&nbsp;&nbsp;&nbsp;&nbsp;今故为转度众生。

&nbsp;&nbsp;&nbsp;&nbsp;如是彼时诸群生，&nbsp;&nbsp;&nbsp;&nbsp;舍我世间难得法，

&nbsp;&nbsp;&nbsp;&nbsp;习近恶魔诸品类，&nbsp;&nbsp;&nbsp;&nbsp;当受无边极重苦。

&nbsp;&nbsp;&nbsp;&nbsp;障彼习行施戒等，&nbsp;&nbsp;&nbsp;&nbsp;菩提圣道之因缘，

&nbsp;&nbsp;&nbsp;&nbsp;若有精勤于佛教，&nbsp;&nbsp;&nbsp;&nbsp;当迷惑彼正道路。

&nbsp;&nbsp;&nbsp;&nbsp;诸有听闻如是法，&nbsp;&nbsp;&nbsp;&nbsp;宣说无我诸空理，

&nbsp;&nbsp;&nbsp;&nbsp;安住此法正行时，&nbsp;&nbsp;&nbsp;&nbsp;恶魔当为彼障碍。

&nbsp;&nbsp;&nbsp;&nbsp;谓此最胜此真实，&nbsp;&nbsp;&nbsp;&nbsp;于非胜实胜实想，

&nbsp;&nbsp;&nbsp;&nbsp;反加谤毁佛正教，&nbsp;&nbsp;&nbsp;&nbsp;当知速堕于地狱。

&nbsp;&nbsp;&nbsp;&nbsp;若有众生于佛所，&nbsp;&nbsp;&nbsp;&nbsp;深起坚牢爱恭敬，

&nbsp;&nbsp;&nbsp;&nbsp;听闻如是正法已，&nbsp;&nbsp;&nbsp;&nbsp;欢喜随顺而称赞。

&nbsp;&nbsp;&nbsp;&nbsp;恶魔知彼既生喜，&nbsp;&nbsp;&nbsp;&nbsp;与诸眷属同愁怖，

&nbsp;&nbsp;&nbsp;&nbsp;便与种种惊畏相，&nbsp;&nbsp;&nbsp;&nbsp;于彼人所生留难。

&nbsp;&nbsp;&nbsp;&nbsp;或当变作苾芻形，&nbsp;&nbsp;&nbsp;&nbsp;诈现相亲窃言议，

&nbsp;&nbsp;&nbsp;&nbsp;谓此非正菩提道，&nbsp;&nbsp;&nbsp;&nbsp;何故在此而奔趣？

&nbsp;&nbsp;&nbsp;&nbsp;有诸众生于是经，&nbsp;&nbsp;&nbsp;&nbsp;将发坚固住正勤，

&nbsp;&nbsp;&nbsp;&nbsp;又被诱附而轻弄，&nbsp;&nbsp;&nbsp;&nbsp;用斯废舍不修学。

&nbsp;&nbsp;&nbsp;&nbsp;既被魔罗所惑乱，&nbsp;&nbsp;&nbsp;&nbsp;随魔意转而拘执，

&nbsp;&nbsp;&nbsp;&nbsp;乃告此经非正法，&nbsp;&nbsp;&nbsp;&nbsp;便于寂灭永弃舍。

&nbsp;&nbsp;&nbsp;&nbsp;彼又弃舍大导师，&nbsp;&nbsp;&nbsp;&nbsp;复不勤求无上法，

&nbsp;&nbsp;&nbsp;&nbsp;又复发生我爱已，&nbsp;&nbsp;&nbsp;&nbsp;速疾趣彼地狱中。

&nbsp;&nbsp;&nbsp;&nbsp;尔时当有少众生，&nbsp;&nbsp;&nbsp;&nbsp;乐欲勤求此空法，

&nbsp;&nbsp;&nbsp;&nbsp;不得和合同修习，&nbsp;&nbsp;&nbsp;&nbsp;乃各流散他方土。

&nbsp;&nbsp;&nbsp;&nbsp;如是无上最胜法，&nbsp;&nbsp;&nbsp;&nbsp;诸当闻者皆轻毁，

&nbsp;&nbsp;&nbsp;&nbsp;持法者怖远逃避，&nbsp;&nbsp;&nbsp;&nbsp;是相当兴未来世。

&nbsp;&nbsp;&nbsp;&nbsp;此国全无持法者，&nbsp;&nbsp;&nbsp;&nbsp;远方虽有未为多，

&nbsp;&nbsp;&nbsp;&nbsp;纵有受持此经者，&nbsp;&nbsp;&nbsp;&nbsp;悉皆捐舍无咨问。

&nbsp;&nbsp;&nbsp;&nbsp;世间依怙圣教中，&nbsp;&nbsp;&nbsp;&nbsp;如是甚深无上法，

&nbsp;&nbsp;&nbsp;&nbsp;无量障碍在未来，&nbsp;&nbsp;&nbsp;&nbsp;了然犹如现在住。

&nbsp;&nbsp;&nbsp;&nbsp;时有持法贤善者，&nbsp;&nbsp;&nbsp;&nbsp;不顾身命住空闲，

&nbsp;&nbsp;&nbsp;&nbsp;修习演宣如是法，&nbsp;&nbsp;&nbsp;&nbsp;速疾往升于善趣。