## 卷第四十六

### 菩萨藏会第十二之十二毗利耶波罗蜜多品第九之二

“复次，舍利子，当来之世，法欲灭时，复有菩萨摩诃萨安住大乘，行毗利耶波罗蜜多者，见如是等诸恶众生，诽谤毁灭是正法已，倍增振发勇猛正勤大精进力，于是经典大菩萨藏微妙法门，殷勤听受，书持读诵，广为他人开示演说。舍利子，如是菩萨摩诃萨，当于尔时应起四想。何等为四？

“舍利子，所谓我父宝藏不久当灭，由为此故，佛薄伽梵释迦牟尼如来应正等觉，于百千那庾多拘胝无数大劫，精勤修习难行苦行，方乃获是正法宝藏。是故我当发勤精进，奉持此藏，遍持此藏，极当遍持广通此藏，欲令法宝久不灭故。

“舍利子，譬如有人，唯有一子怜念爱重，具大福相观无厌足。是人后时欲有所趣，而携此子将涉危难，恐颠坠故以手执持，又等遍持、极等遍持，勿令我子堕险难处。如是，舍利子，彼善男子亦复如是，深怀奉信敬重于我，不舍如是无上法宝，志恒希求清净寂灭，虽经恶世而能摄受最胜正法。舍利子，我今以此菩提因缘无上正法，付嘱是人。

“又舍利子，譬如世间大军战时，少有众生，为护众故处于前阵；唯有果敢雄猛丈夫，合率骁勇抗拒勍敌，为护己众处大军前，振威而住。如是，舍利子，于当来世正法灭时，怀正法者当现前时，有诸众生发起深心欣乐寂灭，而能于是无上法宝，乃至受持少分要义；当知是人亦复如是，被于正勤坚固甲胄，奋发勇猛大精进力，摧碎诸魔所有军阵。何以故？舍利子，若有众生于是经典，乃至受持一四句颂，不生诽谤，随喜赞叹，言此经典真是佛说，于多人前广宣显示者，当知是人即为随喜赞说去来现在诸佛所说经法。舍利子，如来不说是人但得少分功德果报，我说是人乃能成就如虚空量大功德聚。何以故？舍利子，我说是等名为善人！如是善人甚为难得，谓知恩者及报恩者。舍利子，如是知恩及报恩者，当知是为人中珍宝。

“又舍利子，于当来世正法灭时，诸恶魔等威势现时，若有众生于如来所信重不舍，受持是经无有远离，我说是人第一丈夫、为善丈夫、为胜丈夫、为健丈夫、为大丈夫，当知是人则为如来胜法朋侣，非为诈现朋恶党者，当知是人行实行者。如是，舍利子，菩萨摩诃萨，应当修习坚固正行，乃至命终中无暂废；于诸佛所当勤卫护，乃至命终中无暂废；于正法所当勤摄受，乃至命终中无暂废；甚深空法当勤信解，乃至命终中无暂废。

“舍利子，是为菩萨摩诃萨于后恶世所起四法。若有成就如是四法，菩萨摩诃萨，于当来世法欲尽时、谤正法时、灭正法时、犯戒徒党大强盛时、炽然追求顺世外道恶咒术时、劫浊乱时、有情浊时、寿命浊时、烦恼浊时、诸见浊时，菩萨摩诃萨，当于尔时应住三处而为依止。何等为三？所谓应住阿兰若处，应住诤息灭处，应住佛菩提处。舍利子，是为菩萨摩诃萨当来恶世住于三处，应如是持，是则具足毗利耶波罗蜜多故。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“于最胜法不远离，&nbsp;&nbsp;&nbsp;&nbsp;为尽生老病死苦，

&nbsp;&nbsp;&nbsp;&nbsp;常勤精进无妄念，&nbsp;&nbsp;&nbsp;&nbsp;当速成就自他利。

&nbsp;&nbsp;&nbsp;&nbsp;若有于是善说法，&nbsp;&nbsp;&nbsp;&nbsp;闻已安住正思惟，

&nbsp;&nbsp;&nbsp;&nbsp;当知我为彼大师，&nbsp;&nbsp;&nbsp;&nbsp;彼则是我真弟子。

&nbsp;&nbsp;&nbsp;&nbsp;若不听闻如是法，&nbsp;&nbsp;&nbsp;&nbsp;设闻不住正思惟，

&nbsp;&nbsp;&nbsp;&nbsp;是人当趣诸恶道，&nbsp;&nbsp;&nbsp;&nbsp;犹彼众流归大海。

&nbsp;&nbsp;&nbsp;&nbsp;百千拘胝那庾劫，&nbsp;&nbsp;&nbsp;&nbsp;诸佛出现甚为难，

&nbsp;&nbsp;&nbsp;&nbsp;虽复暂遇不亲奉，&nbsp;&nbsp;&nbsp;&nbsp;当随恶魔自在转。

“复次，舍利子，乃往过去九十一劫当于尔时，有佛出世，名曰胜观如来、应、正等觉、明行圆满、善逝、世间解、无上丈夫、善调御士、天人师、佛、薄伽梵。

“舍利子，彼佛法中有六苾芻，行诸恶行恒相随逐：一名善见，二名善乐，三名欢喜，四名调善，五名苏逾遮，六名火天授。舍利子，是六苾芻恒说非法：‘有我、有人、有常、有断。’结固周旋更相信任，趣深隐所同共谋议：‘我等应当各各诱化人别百家用为徒党。又令百家传告眷属，如是展转亲姻传告，或当至于五十百等。’作是议已便往教化，若村若城郊野店肆，或至王都及余邦国，一一诸家悉皆往趣；既到彼已，不说正法，于佛世尊先行毁谤。舍利子，彼恶苾芻云何毁谤？舍利子，诸恶苾芻告众人言：‘世间决定有我、有众生、有寿命者、有数取者。若诸世间定无有我及诸法者，谁去？谁来？谁坐？谁卧？谁语？谁默？谁能行施？谁是所受？谁能受用？谁受苦乐？谁有能受不苦不乐？若有人来语汝等言：“世间决定无我、无众生、无寿命者，无数取者。当知是人为汝等怨，非汝善友。”’舍利子，尔时诸恶苾芻重更诱化妇人、丈夫及以男女，作如是言：‘若有人说无我等法，当知其人为不善者，为暴恶者。是汝恶友，非汝善友。’复更化言：‘汝等诸人是聪慧者，深能领解我所说义。自今已往，若诸恶友非善友来，当为汝说：“世间决定无我等法。”汝等不应辄相亲昵、交顾往还、承事供养。’舍利子，诸恶苾芻行如是化，于半月间人各诱得，满五百家归从其见。

“舍利子，尔时有诸苾芻，是阿罗汉，永离一切烦恼垢秽，而是胜观如来应正等觉真实弟子。为乞食等诸因缘故，诣彼诸恶苾芻所化之家；暂至其门，便为妇人、丈夫及诸男女，所共毁骂，非理诃责，以粗恶言面陈挫辱。为诸苾芻，而说颂曰：

&nbsp;&nbsp;&nbsp;&nbsp;“‘汝等不能知正法， &nbsp;&nbsp;&nbsp;&nbsp;汝等迷失于圣道，

&nbsp;&nbsp;&nbsp;&nbsp;汝等退舍于净教，&nbsp;&nbsp;&nbsp;&nbsp;汝等皆当堕地狱。’

“舍利子，彼诸人等说是语已，于阿罗汉倍更诃骂；既诃骂已，复以种种言词而骂于佛。即于佛前，说伽陀曰：

&nbsp;&nbsp;&nbsp;&nbsp;“‘如来所说非虚妄， &nbsp;&nbsp;&nbsp;&nbsp;所谓诸行悉无常，

&nbsp;&nbsp;&nbsp;&nbsp;又说诸法皆无我，&nbsp;&nbsp;&nbsp;&nbsp;及以无恒无不变。

&nbsp;&nbsp;&nbsp;&nbsp;诸行都无有坚实，&nbsp;&nbsp;&nbsp;&nbsp;皆为虚伪妄失法，

&nbsp;&nbsp;&nbsp;&nbsp;所说空华无所有，&nbsp;&nbsp;&nbsp;&nbsp;但能诳惑彼愚夫。’

“舍利子，彼诸人等说如是语，轻毁佛已，倍增愤恚。又于佛前，说伽他曰：

&nbsp;&nbsp;&nbsp;&nbsp;“‘如来所说一切法， &nbsp;&nbsp;&nbsp;&nbsp;决定无我无众生，

&nbsp;&nbsp;&nbsp;&nbsp;无有寿命无数取，&nbsp;&nbsp;&nbsp;&nbsp;亦无作者及受者。

&nbsp;&nbsp;&nbsp;&nbsp;而今现见诸世间，&nbsp;&nbsp;&nbsp;&nbsp;有能行施及所受，

&nbsp;&nbsp;&nbsp;&nbsp;并余种种受用人，&nbsp;&nbsp;&nbsp;&nbsp;及觉广大诸受等。

&nbsp;&nbsp;&nbsp;&nbsp;当知宣说定无我，&nbsp;&nbsp;&nbsp;&nbsp;一切皆应堕恶道。’

“舍利子，当尔之时，诸不善人同声说是非法语者，大小男女有六十八拘胝千众生，皆恶苾芻所化导故行是恶业。彼命终已，同生无间大地狱中，受身粗大，鱼形人首。其舌长广弥布于地，周遍下钉如植姜田；又于舌上众多铁犁，常以耕之。彼一一身，又为一百极恶商佉之所唼食。又于空中大热铁丸，猛焰赫然，光色炽盛，从空而堕常雨其身。是诸罪人以恶业故，受如是等种种楚毒。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“铁丸猛焰如飞电，&nbsp;&nbsp;&nbsp;&nbsp;可畏无量百千种，

&nbsp;&nbsp;&nbsp;&nbsp;常于其身而堕坠，&nbsp;&nbsp;&nbsp;&nbsp;炽然恒受种种苦。

&nbsp;&nbsp;&nbsp;&nbsp;又于身内遍流转，&nbsp;&nbsp;&nbsp;&nbsp;炎炽猛盛难逢近，

&nbsp;&nbsp;&nbsp;&nbsp;腾焰高踊百由旬，&nbsp;&nbsp;&nbsp;&nbsp;流火遍出身毛孔。

&nbsp;&nbsp;&nbsp;&nbsp;又彼众生一一舌，&nbsp;&nbsp;&nbsp;&nbsp;尽为无量铁犁耕，

&nbsp;&nbsp;&nbsp;&nbsp;一切舌分皆分裂，&nbsp;&nbsp;&nbsp;&nbsp;如是苦受恒缠绕。

&nbsp;&nbsp;&nbsp;&nbsp;斯由亲近恶友已，&nbsp;&nbsp;&nbsp;&nbsp;能感如斯大苦聚，

&nbsp;&nbsp;&nbsp;&nbsp;又由远离具戒者，&nbsp;&nbsp;&nbsp;&nbsp;致令速堕于恶道。

“舍利子，时彼非法六恶苾芻，由恶教故，命终之后，皆生阿毗大地狱中。一一受身纵广等量，三十踰缮那。彼一一身皆生千口，一一口中各生二舌。是一一舌广长量等四踰缮那，一一舌上有五百铁犁，铁牛挽之以耕其舌。是诸罪人虽受苦痛，大苦逼故不遑号叫。又于头上各有万亿狱卒，手执害具刀锯矛槊，斫刺破裂坏其身首。在此狱中寿万亿岁。如是展转复往诸余大地狱中，具受辛酸种种苦楚。何以故？由彼瞋毁佛圣教故。

“舍利子，当于尔时，有大长者名曰安隐，财富无量，资产具足，多诸珍宝、金、银、琉璃、珊瑚、末尼、真珠、贝玉，无不备有；又多仆使奴婢，财谷库藏皆悉盈满。是时长者，为恶苾芻之所教化，既受其语生于断见。长者有妻，名为焰慧，容色盛美为人所重。彼生一男，形貌端严众睹无厌，成就第一圆满净色；曾于过去无量百千那庾多拘胝佛所，植诸善本。当初生时三返微笑，又发是言：‘奇哉！奇哉！云何今者生断见家？’其母闻已，惊恐惶惧，身毛为竖，与诸女人弃之逃避。

“舍利子，时诸女人欲审悉故，还来近住，观察是儿为何等类：天耶？龙耶？为药叉耶？为健达缚，为阿素洛，为揭路荼，为紧捺洛，为牟呼洛伽，为究槃荼，为毕舍遮，人非人耶？舍利子，时此婴儿再发是言，告诸女曰：‘汝虽怖走，我甚安乐。’时此婴儿为诸女人，而说颂曰：

&nbsp;&nbsp;&nbsp;&nbsp;“‘汝当乐义利，&nbsp;&nbsp;&nbsp;&nbsp;于义利勿怖，

&nbsp;&nbsp;&nbsp;&nbsp;我当度汝等，&nbsp;&nbsp;&nbsp;&nbsp;令脱于邪道。

&nbsp;&nbsp;&nbsp;&nbsp;汝安隐勿怖，&nbsp;&nbsp;&nbsp;&nbsp;应怖前恶友，

&nbsp;&nbsp;&nbsp;&nbsp;我当度汝等，&nbsp;&nbsp;&nbsp;&nbsp;令脱于邪见。’

“舍利子，时彼父母及余大众，闻是婴儿说伽他已，便往儿所。是时，婴儿为其父母，而说颂曰：

&nbsp;&nbsp;&nbsp;&nbsp;“‘家中凡所有，&nbsp;&nbsp;&nbsp;&nbsp;广大诸财谷，

&nbsp;&nbsp;&nbsp;&nbsp;速持来见与，&nbsp;&nbsp;&nbsp;&nbsp;供佛及声闻。

&nbsp;&nbsp;&nbsp;&nbsp;彼大声闻众，&nbsp;&nbsp;&nbsp;&nbsp;照世胜观尊，

&nbsp;&nbsp;&nbsp;&nbsp;三界围轮中，&nbsp;&nbsp;&nbsp;&nbsp;都无与等者。

&nbsp;&nbsp;&nbsp;&nbsp;彼大声闻众，&nbsp;&nbsp;&nbsp;&nbsp;照世胜观尊，

&nbsp;&nbsp;&nbsp;&nbsp;广阐扬妙法，&nbsp;&nbsp;&nbsp;&nbsp;利益诸群品。

&nbsp;&nbsp;&nbsp;&nbsp;彼大声闻众，&nbsp;&nbsp;&nbsp;&nbsp;照世胜观尊，

&nbsp;&nbsp;&nbsp;&nbsp;身具三十二，&nbsp;&nbsp;&nbsp;&nbsp;大丈夫威相。

&nbsp;&nbsp;&nbsp;&nbsp;彼佛声闻众，&nbsp;&nbsp;&nbsp;&nbsp;犹如乌昙华，

&nbsp;&nbsp;&nbsp;&nbsp;名称甚难闻，&nbsp;&nbsp;&nbsp;&nbsp;过亿拘胝劫。’

“舍利子，时儿父母闻是法已，即取家中二十拘胝上妙财宝，将至儿所，而语之言：‘此诸财宝，是汝父母所有之物。汝当取之，随汝志意生信之所，任持奉施。’尔时，父母即为是儿，而说颂曰：

&nbsp;&nbsp;&nbsp;&nbsp;“‘此是汝父母，&nbsp;&nbsp;&nbsp;&nbsp;所致诸财宝，

&nbsp;&nbsp;&nbsp;&nbsp;随心所敬信，&nbsp;&nbsp;&nbsp;&nbsp;汝当持布施。

&nbsp;&nbsp;&nbsp;&nbsp;若金若珍宝，&nbsp;&nbsp;&nbsp;&nbsp;家中甚丰积，

&nbsp;&nbsp;&nbsp;&nbsp;随心所敬信，&nbsp;&nbsp;&nbsp;&nbsp;汝当持速施。

&nbsp;&nbsp;&nbsp;&nbsp;衣服坐卧具，&nbsp;&nbsp;&nbsp;&nbsp;华鬘及涂香，

&nbsp;&nbsp;&nbsp;&nbsp;随心所敬信，&nbsp;&nbsp;&nbsp;&nbsp;汝持欢喜施。

&nbsp;&nbsp;&nbsp;&nbsp;于佛及法僧，&nbsp;&nbsp;&nbsp;&nbsp;无上福田所，

&nbsp;&nbsp;&nbsp;&nbsp;为利诸群生，&nbsp;&nbsp;&nbsp;&nbsp;当应行布施。’

“舍利子，尔时婴儿，闻其父母所说颂已，复为父母而说颂曰：

&nbsp;&nbsp;&nbsp;&nbsp;“‘我今往胜观，&nbsp;&nbsp;&nbsp;&nbsp;世间依怙所，

&nbsp;&nbsp;&nbsp;&nbsp;当广设供养，&nbsp;&nbsp;&nbsp;&nbsp;为利群生故。

&nbsp;&nbsp;&nbsp;&nbsp;诸有欲希求，&nbsp;&nbsp;&nbsp;&nbsp;天上人中乐，

&nbsp;&nbsp;&nbsp;&nbsp;应随我所诣，&nbsp;&nbsp;&nbsp;&nbsp;胜观如来所。’

“舍利子，尔时婴儿，以念正知观视四方，白父母曰：‘父母当知，我今应往薄伽梵胜观如来应正等觉所。’于是众人闻是语已，皆大惊愕：‘云何婴儿当初生日，便能与人往返言议，又能徙步有所造诣？’时有八万四千众生，闻是奇异皆来云集，而作是言：‘我等当观此婴儿者，是何等类？为天，为龙，为药叉耶？乃至为毕舍遮，人非人耶？’

“舍利子，尔时婴儿，与诸大众八万四千前后围绕，往诣胜观如来所止之处。当此婴儿往佛所时，以福德力恐为风日所损弊故，于上空中十千宝盖，自然而现用覆其身。又于婴儿所由之路，虚空之中罗布金网，雨上妙华及细末香，超胜诸天常所散者。扇清凉风与天香合，周流飘散相续不断。虚空诸天又于行路，以诸香水而用洒之，覆以金罗种种珍服。又彼诸天雨华布道，光彩相曜积齐于膝。于其道侧，无量百千清净池沼自然出现，八功德水具足盈满，生诸妙华，所谓殟钵罗华、钵特摩华、拘贸陀华、奔荼利华，含发鲜荣弥满池内，又有凫、雁、鸳鸯异类众鸟游戏水上。

“舍利子，时彼婴儿所由之路，七宝栏楯以界道侧，诸天伎乐具无量千深远妙音自然而发，左右宝树行列庄严。于大道中复施华路，现于身前为供养故，以待婴儿游履其上。于其华路承步诸华，举足之时自然隐没，及将下足华便踊现。尔时，婴儿游此华道，经须臾顷，即便回顾观诸大众，说伽他曰：

&nbsp;&nbsp;&nbsp;&nbsp;“‘汝等无理不应行， &nbsp;&nbsp;&nbsp;&nbsp;异我此路余非理，

&nbsp;&nbsp;&nbsp;&nbsp;而我常游此正理，&nbsp;&nbsp;&nbsp;&nbsp;故往有理最胜处。

&nbsp;&nbsp;&nbsp;&nbsp;超过无量那庾劫，&nbsp;&nbsp;&nbsp;&nbsp;时复一福遇人身，

&nbsp;&nbsp;&nbsp;&nbsp;时有一佛出世间，&nbsp;&nbsp;&nbsp;&nbsp;时勤修得净信慧。’

“舍利子，尔时婴儿，为诸大众说伽他已；于虚空中，有八万四千诸大天子，同声赞言：‘善哉！善哉！’便说伽他，赞婴儿曰：

&nbsp;&nbsp;&nbsp;&nbsp;“‘善哉善哉大智慧， &nbsp;&nbsp;&nbsp;&nbsp;汝所宣说会正理，

&nbsp;&nbsp;&nbsp;&nbsp;仁者后顾为无理，&nbsp;&nbsp;&nbsp;&nbsp;有正理者当前趣。’

“舍利子，尔时婴儿又以伽他，报诸天曰：

“‘汝诸天等所宣说， 有理无理之正言，

&nbsp;&nbsp;&nbsp;&nbsp;我今问汝汝当答， 有理无理之实义。’

“舍利子，尔时诸天复以伽他，报婴儿曰：

&nbsp;&nbsp;&nbsp;&nbsp;“‘若乐欲住诸财宝， &nbsp;&nbsp;&nbsp;&nbsp;不乐出离所行处，

&nbsp;&nbsp;&nbsp;&nbsp;如是无理诸凡愚，&nbsp;&nbsp;&nbsp;&nbsp;安住地狱之前道。

&nbsp;&nbsp;&nbsp;&nbsp;若乐舍家趣非家，&nbsp;&nbsp;&nbsp;&nbsp;当应舍欲弃财宝，

&nbsp;&nbsp;&nbsp;&nbsp;是人于世有正理，&nbsp;&nbsp;&nbsp;&nbsp;不久便开解脱门。’

“舍利子，尔时婴儿复以伽他，报诸天曰：

&nbsp;&nbsp;&nbsp;&nbsp;“‘如汝所说理无理， &nbsp;&nbsp;&nbsp;&nbsp;观汝全未能明晓，

&nbsp;&nbsp;&nbsp;&nbsp;如是有理无理义，&nbsp;&nbsp;&nbsp;&nbsp;我深于此正开悟。’

“舍利子，尔时婴儿说是语已，即便前进趣薄伽梵毗钵尸如来应正等觉大会之所。既到彼已，顶礼佛足，右绕三匝，却住一面。于薄伽梵胜观如来，深生敬仰，即以伽他，而赞颂曰：

&nbsp;&nbsp;&nbsp;&nbsp;“‘常行利益诸世间，&nbsp;&nbsp;&nbsp;&nbsp;胜观三明施甘露，

&nbsp;&nbsp;&nbsp;&nbsp;如大龙象大师子，&nbsp;&nbsp;&nbsp;&nbsp;由是我今常敬礼。

&nbsp;&nbsp;&nbsp;&nbsp;世间明照甚难得，&nbsp;&nbsp;&nbsp;&nbsp;犹如乌昙跋罗华，

&nbsp;&nbsp;&nbsp;&nbsp;为世依怙作光明，&nbsp;&nbsp;&nbsp;&nbsp;形色微妙甚圆具。

&nbsp;&nbsp;&nbsp;&nbsp;世间众苦所逼迫，&nbsp;&nbsp;&nbsp;&nbsp;不能了知真圣道，

&nbsp;&nbsp;&nbsp;&nbsp;踰越正路而逃迸，&nbsp;&nbsp;&nbsp;&nbsp;譬等生盲处于世。

&nbsp;&nbsp;&nbsp;&nbsp;愿我此世当成佛，&nbsp;&nbsp;&nbsp;&nbsp;如今胜观人中尊，

&nbsp;&nbsp;&nbsp;&nbsp;当拔众生无量苦，&nbsp;&nbsp;&nbsp;&nbsp;及救三火烧燃者。

&nbsp;&nbsp;&nbsp;&nbsp;如是无边百千众，&nbsp;&nbsp;&nbsp;&nbsp;皆随我来至于此，

&nbsp;&nbsp;&nbsp;&nbsp;唯愿演宣微妙法，&nbsp;&nbsp;&nbsp;&nbsp;悉令安住上菩提。’

“舍利子，尔时婴儿说是颂已，白胜观如来应正等觉言：‘世尊，愿我来世于此世间，当成如来应正等觉，为诸众生显扬正法；亦如今者胜观如来，为诸大众广说妙法。’尔时，会中有八万四千众生，复白胜观如来言：‘世尊，我等亦愿于当来世，得成如来应正等觉，为众生故显扬正法；亦如今者胜观如来，等无有异。’尔时，胜观如来应正等觉，了知如是八万四千人增上意已，即便微笑。

“舍利子，诸佛法尔，于微笑时有种种光，青、黄、赤、白、红、颇胝色，从佛面门自然而发，遍照无量无边佛之世界，上至梵世，映蔽一切日月光明。其光遍照所应作已，而复还来右绕胜观如来，百千匝已，从薄伽梵顶髻而入。舍利子，尔时胜观如来有一侍者，睹佛神变现微笑已，从坐而起，偏覆左肩，以右膝轮安处于地，向佛合掌，曲躬礼敬，即于佛前，以颂问曰：

&nbsp;&nbsp;&nbsp;&nbsp;“‘我今问佛胜观尊， &nbsp;&nbsp;&nbsp;&nbsp;端严希有生众喜，

&nbsp;&nbsp;&nbsp;&nbsp;何等因缘大善逝，&nbsp;&nbsp;&nbsp;&nbsp;现发微笑世间依？

&nbsp;&nbsp;&nbsp;&nbsp;两足世尊现微笑，&nbsp;&nbsp;&nbsp;&nbsp;其相非无有因缘，

&nbsp;&nbsp;&nbsp;&nbsp;愿演微笑因缘本，&nbsp;&nbsp;&nbsp;&nbsp;利益世间悲愍故。

&nbsp;&nbsp;&nbsp;&nbsp;今有百千拘胝众，&nbsp;&nbsp;&nbsp;&nbsp;现住牟尼世尊前，

&nbsp;&nbsp;&nbsp;&nbsp;摄耳专注乐听闻，&nbsp;&nbsp;&nbsp;&nbsp;愿世间依愍众说。

&nbsp;&nbsp;&nbsp;&nbsp;佛为一切众生眼，&nbsp;&nbsp;&nbsp;&nbsp;为舍为救为归趣，

&nbsp;&nbsp;&nbsp;&nbsp;能断众生诸有疑，&nbsp;&nbsp;&nbsp;&nbsp;怜愍世间利益者。

&nbsp;&nbsp;&nbsp;&nbsp;如来善知诸过去，&nbsp;&nbsp;&nbsp;&nbsp;又能通达彼未来，

&nbsp;&nbsp;&nbsp;&nbsp;于一切法不生疑，&nbsp;&nbsp;&nbsp;&nbsp;及以现在诸佛土。

&nbsp;&nbsp;&nbsp;&nbsp;通智法王论自在，&nbsp;&nbsp;&nbsp;&nbsp;出过三世妙如来，

&nbsp;&nbsp;&nbsp;&nbsp;我今请问世间依，&nbsp;&nbsp;&nbsp;&nbsp;何等因缘现微笑？

&nbsp;&nbsp;&nbsp;&nbsp;佛能永断他疑网，&nbsp;&nbsp;&nbsp;&nbsp;于一切法自无疑，

&nbsp;&nbsp;&nbsp;&nbsp;八音畅宣微妙法，&nbsp;&nbsp;&nbsp;&nbsp;善拔众生忧毒箭。

&nbsp;&nbsp;&nbsp;&nbsp;我心喜踊难陈说，&nbsp;&nbsp;&nbsp;&nbsp;合十指掌怀恭敬，

&nbsp;&nbsp;&nbsp;&nbsp;敢问法主大圣尊，&nbsp;&nbsp;&nbsp;&nbsp;何等因缘现微笑？’

“舍利子，尔时胜观如来应正等觉，告侍者曰：‘苾芻，汝今见是婴儿在我前不？’对曰：‘唯然！我今已见。’胜观佛言：‘此婴儿者，往昔过去，曾于六十四拘胝那庾多百千佛所，供养恭敬，尊重赞叹，以诸衣服、饮食、卧具、病缘医药及余资物，持用奉施彼诸佛已，为欲趣向三菩提故，又于过去十那庾多佛所，修行梵行，回向阿耨多罗三藐三菩提。苾芻当知，今是婴儿所将大众八万四千，于过去世，并是婴儿本生父母。何以故？此婴儿者，曾于过去发如是愿：“愿我经生在在处处所有父母，皆令安住于佛菩提。又令诸母，更无第二再受女身。”由是愿故，彼诸众生至于今日，随逐婴儿来至我所，又随修学发于无上正等觉心。’尔时，胜观如来欲重宣此义，为侍者苾芻而说是颂：

&nbsp;&nbsp;&nbsp;&nbsp;“‘苾芻当观此婴儿，&nbsp;&nbsp;&nbsp;&nbsp;及现前住多千众，

&nbsp;&nbsp;&nbsp;&nbsp;其心踊跃发诚言，&nbsp;&nbsp;&nbsp;&nbsp;愿我当来如法主。

&nbsp;&nbsp;&nbsp;&nbsp;当知曾于过去生，&nbsp;&nbsp;&nbsp;&nbsp;如上数量诸佛所，

&nbsp;&nbsp;&nbsp;&nbsp;恭敬供养大导师，&nbsp;&nbsp;&nbsp;&nbsp;利益天人世间者。

&nbsp;&nbsp;&nbsp;&nbsp;于十那庾诸佛所，&nbsp;&nbsp;&nbsp;&nbsp;依佛舍家持正法，

&nbsp;&nbsp;&nbsp;&nbsp;常行最胜之所行，&nbsp;&nbsp;&nbsp;&nbsp;为求无上菩提故。

&nbsp;&nbsp;&nbsp;&nbsp;汝观八万四千众，&nbsp;&nbsp;&nbsp;&nbsp;今现皆住如来前，

&nbsp;&nbsp;&nbsp;&nbsp;曾于久远过去世，&nbsp;&nbsp;&nbsp;&nbsp;悉是婴儿之父母。

&nbsp;&nbsp;&nbsp;&nbsp;又此婴儿曾发愿，&nbsp;&nbsp;&nbsp;&nbsp;诸有生生父母者，

&nbsp;&nbsp;&nbsp;&nbsp;普令安住上正觉，&nbsp;&nbsp;&nbsp;&nbsp;更不重受女人身。

&nbsp;&nbsp;&nbsp;&nbsp;彼皆随学婴儿行，&nbsp;&nbsp;&nbsp;&nbsp;发菩提心于我所，

&nbsp;&nbsp;&nbsp;&nbsp;今我皆当授彼记，&nbsp;&nbsp;&nbsp;&nbsp;方将为世两足尊。

&nbsp;&nbsp;&nbsp;&nbsp;由此因缘现微笑，&nbsp;&nbsp;&nbsp;&nbsp;彼昔胜行我能知，

&nbsp;&nbsp;&nbsp;&nbsp;及以未来诸所作，&nbsp;&nbsp;&nbsp;&nbsp;当证人中大圣主。

&nbsp;&nbsp;&nbsp;&nbsp;诸天龙神及人等，&nbsp;&nbsp;&nbsp;&nbsp;无量百千那庾多，

&nbsp;&nbsp;&nbsp;&nbsp;闻佛为彼授记已，&nbsp;&nbsp;&nbsp;&nbsp;于胜观尊生大喜。’

“舍利子，尔时婴儿闻佛授记，心生欢喜，踊跃无量，悦意泰然，得未曾有；速疾往诣其父母所，说伽他曰：

&nbsp;&nbsp;&nbsp;&nbsp;“‘如是多千众，&nbsp;&nbsp;&nbsp;&nbsp;我前生父母，

&nbsp;&nbsp;&nbsp;&nbsp;皆已住菩提，&nbsp;&nbsp;&nbsp;&nbsp;父母心何趣？’

“舍利子，尔时父母复以伽他，报其子曰：

&nbsp;&nbsp;&nbsp;&nbsp;“‘如子志所趣，&nbsp;&nbsp;&nbsp;&nbsp;我心亦如是，

&nbsp;&nbsp;&nbsp;&nbsp;当成一切智，&nbsp;&nbsp;&nbsp;&nbsp;此决定无疑。

&nbsp;&nbsp;&nbsp;&nbsp;子已生我家，&nbsp;&nbsp;&nbsp;&nbsp;愿后勿相舍，

&nbsp;&nbsp;&nbsp;&nbsp;常当忆念我，&nbsp;&nbsp;&nbsp;&nbsp;令速证菩提。’

“舍利子，尔时婴儿复以伽他，报父母曰：

&nbsp;&nbsp;&nbsp;&nbsp;“‘我诸行化导，&nbsp;&nbsp;&nbsp;&nbsp;皆愿先成佛，

&nbsp;&nbsp;&nbsp;&nbsp;最后我当成，&nbsp;&nbsp;&nbsp;&nbsp;照世人调御。’

“舍利子，汝今当观彼过去世胜观如来法中婴儿者，岂异人乎？勿作余疑，今大自在天子是也！从是已后，又经拘胝那庾多劫更不退堕。过是劫后，生转轮王圣种族中。彼当来父，号曰名称，如我今父净饭大王。彼当来母，号曰离暗，如我今母摩诃摩耶。彼当来子，号曰无忧，如我今子罗睺罗。

“舍利子，彼既出家悟菩提已，得成为佛，名曰大悲如来应正等觉，十号具足。其佛寿量满百千拘胝岁，佛身常光遍照所及十踰缮那，佛说法处大会充满百踰缮那。大悲如来处世教化，为度声闻三会说法：第一大会度诸弟子有百拘胝，第二大会度诸弟子有那庾多拘胝，第三大会度诸弟子有百千那庾多拘胝。舍利子，其弟子中满一拘胝，皆是大阿罗汉，诸漏已尽，无复烦恼，得自在慧，具八解脱，成就静虑及六神通。舍利子，大悲如来所度声闻阿罗汉众，如上所说三会数量；彼菩萨众其数亦等，皆是往世所生父母。彼佛世尊宣说妙法，利益无数诸众生已，然后涅槃。佛灭度后，正法住世满拘胝岁，分布舍利饶益众生；亦如我今般涅槃后，流布供养等无有异。

“舍利子，安住正勤菩萨摩诃萨亦复如是，修行毗利耶波罗蜜多时，为求阿耨多罗三藐三菩提故，能于是经修行正行，倍增振发勇猛正勤大精进力，度脱无量诸众生等。我说是人为善丈夫，思觉观察不倦不退，勇猛精进明系在心。

“舍利子，云何菩萨摩诃萨不倦精进？舍利子，菩萨摩诃萨为众生故求菩提时，不应限以数量而有所求。何以故？菩萨摩诃萨不作是念：‘于尔所劫我当流转，于尔所劫我不流转。’以如是故，菩萨尔时被难思铠，处于生死，作是念言：‘假使如我前际所经生死，如是更受勤苦，经于生死倍过前际，为求菩提中无懈息。’舍利子，菩萨摩诃萨，具足如是坚固弘誓，则名成就不倦精进。

“复次，舍利子，菩萨摩诃萨，云何修行勇猛精进？舍利子，假使三千大千世界，满中炽火，发起勇猛正勤菩萨摩诃萨，为欲往觐彼如来故，以精进力于是炽火，从中而过不怯不退。又舍利子，勇猛正勤菩萨摩诃萨，为求听闻大菩萨藏微妙法门故，以精进力虽逢是火，从中直过而无怯退。又舍利子，假使三千大千世界满中炽火，勇猛正勤菩萨摩诃萨，为欲宣说大菩萨藏深妙法故，以精进力于是炽火，从中直过而无怯退。又舍利子，假使三千大千世界满中炽火，勇猛正勤菩萨摩诃萨，为欲生起善根因缘，以精进力于是炽火，从中直过而无怯退。又舍利子，假使三千大千世界满中炽火，勇猛正勤菩萨摩诃萨，为欲利益诸众生故，以精进力能于中过，如是为欲令他得寂静故、得调伏故，虽逢是火，皆由中过而无怯退。又舍利子，发起勇猛不倦正勤菩萨摩诃萨，为欲令他般涅槃故，以精进力虽逢是火，能于中过而无怯退。舍利子，是名菩萨摩诃萨修行毗利耶波罗蜜多勇猛之相。

“复次，舍利子，发起勇猛不倦正勤菩萨摩诃萨，行毗利耶波罗蜜多时，由不懈倦坚固不退善根，所发无上大悲之所熏故，恒发勇猛大精进力，于诸众生常行化导。又舍利子，如是发起勇猛不倦正勤菩萨摩诃萨，于一切时举足下足，常不舍离大菩提心，于佛法僧恒生珍敬，系念在前；于诸众生恒遍观察，为利益故，不欲令被烦恼势力之所逼夺。又舍利子，发起勇猛不倦正勤菩萨摩诃萨，所有已生诸妙善根，一切回向无上菩提，令此善根毕竟无尽。譬如少水投于大海，乃至劫烧中无有尽。舍利子，菩萨摩诃萨亦复如是，以诸善根回向菩提亦无有尽，是名菩萨摩诃萨勇猛不倦大精进力。又舍利子，勇猛不倦精进菩萨摩诃萨，以平等行积集善根，于诸众生起平等行积集善根，为欲引生一切智智积集善根，为欲利益诸众生故积集善根。舍利子，如是无量诸大善根，皆是菩萨摩诃萨勇猛无倦大精进力之所集起。

“复次，舍利子，如是勇猛不倦正勤菩萨摩诃萨，常应精进修学是法，所得福聚无量无边，今当广说福聚之相。舍利子，我观世间一切众生所有福聚无量无边；如是乃至一切有学无学所有福聚，一切独觉所有福聚，转复无量不可思议。如上所有诸福聚等，假使皆悉内置众生一毛孔中；如是众生一一毛孔，皆有如上福德之聚，无量无边不可思议；如是假使一切众生一切毛孔所有福聚，合集置一无关键会大法祠中。舍利子，如是法祠功德福聚，倍增于百，感得如来大丈夫身色相之一。如是一一大丈夫相，皆以如是功德所成。如是一切如来身中大丈夫相，所有福聚皆合成一眉间毫相。如是入一眉间毫相福聚，又过于此满百千倍大功德聚，合成如来顶上无能观见乌瑟腻沙大丈夫相。如是入一肉髻大功德聚，又过于此满于拘胝百千倍大功德聚，合成如来大法商佉之相。舍利子，由此如来大法螺相，为无量种功德集成。以如是故，如来随所意欲出大音声，遍告无量无边一切世界，为诸有情广说妙法，如其根性随闻信解悉令欢喜。何以故？皆由精进所修学故。舍利子，菩萨摩诃萨应作是念：‘如是无上正等菩提，虽极难得，我当不舍精进铠甲，发大勇猛，必定速悟无上菩提，不足为难！既成佛已随我意欲，于法螺相出大音声，遍告无量无边一切世界，为诸众生说微妙法，随根信解皆令欢喜。’舍利子，是名菩萨摩诃萨勇猛无倦正勤之相。

“复次，舍利子，勇猛无倦精进菩萨摩诃萨，依毗利耶波罗蜜多故，常应如是精进修学；由修学故，具足成就一切智慧。舍利子，假使三千大千世界所有众生，一切成就随信行智；即用此智，欲以比一成就随法行智，百分不及一，千分不及一，百千万分不及一，僧佉分不及一，迦罗分不及一，伽拏那分不及一，乌波摩分不及一，乌波尼沙陀分不及一。复次，舍利子，假使三千大千世界所有众生，一切成就随法行智，欲以比一第八人智，百分不及一，乃至乌波尼沙陀分不及一。复次，舍利子，假使三千大千世界所有众生，一切成就第八人智，欲以比一预流果智，百分不及一，乃至乌波尼沙陀分不及一。复次，舍利子，假使三千大千世界所有众生，一切成就预流果智，欲以比一乃至一来向智；如是一来果智乃至欲比不还果智；如是乃至欲比阿罗汉智，若独觉智，若过百劫菩萨智，若成就不退转菩萨智；如是乃至欲比系属一生菩萨智，皆应广说，无量无边算数譬喻所不能及。如是，舍利子，假使十方无量无边一切世界所有众生，皆悉成就系属一生菩萨之智，欲比如来十力之一处非处智，百分、千分、百千万分不及一，僧佉分不及一，迦罗分不及一，伽拏那分不及一，乌波摩分不及一，乌波尼沙陀分不及一，乃至算数譬喻所不能及。舍利子，是菩萨摩诃萨，行毗利耶波罗蜜多故，闻如来如是甚深智解之时，其心不惊无有怖畏，于是智人生乐欲心，发起正勤中无废舍，作如是念：‘我今修行勇猛精进。假使我身皮肉骨血、筋脉髓脑，皆悉枯燥烂坏无遗，未得如来如是处非处智力已来，于其中间，发大勇猛坚固精进，终无懈废。’舍利子，是名菩萨摩诃萨勇猛无倦正勤波罗蜜多坚固之相，应如是学。

“复次，舍利子，菩萨摩诃萨，行毗利耶波罗蜜多故，发大勇猛无倦正勤，常应如是精进修学；由修学故，能灭众生诸烦恼火。舍利子，假使一切众生，于过去世所有诸心，皆入众生一心中转。如是众生一一诸心，乃至一切众生一一各有尔所诸心，无量繁杂难可了知。如是一切众生一一心中，各具无量贪瞋痴等诸惑繁杂；以此一切众生所有烦恼，皆入一众生一心中转。舍利子，假使展转一切众生，皆具如是无量烦恼，难可了知。菩萨摩诃萨作如是念：‘我当策励勇猛，发勤精进，寻求如是智慧资粮。随我所发正勤之力，于诸众生贪瞋痴火及余热恼，我要当令息灭无遗，斩除毒害，摧破散坏同于灰烬，速令众生住涅槃道。’舍利子，是名菩萨摩诃萨勇猛无倦正勤波罗蜜多，应如是学。

“复次，舍利子，菩萨摩诃萨，依毗利耶波罗蜜多故，安住勇猛无倦精进，常应如是正勤修学；以修学故，诸善身业无有休废，诸善语业无有休废，诸善心业无有休废，乃至所有一切正勤，皆为方便策进菩萨身、语、心业。舍利子，然诸世间但说菩萨身、语二业精进，第一不说菩萨心精进相。舍利子，菩萨摩诃萨，心精进相无量无边，吾今略说。何等名为心精进相？谓菩萨心修行正勤若进若止，如是为相。舍利子，云何名为正勤进止？舍利子，菩萨修行大精进者，为菩提故勤行精进。所言进者于诸众生发起大悲，所言止者谓无我忍；所言进者摄诸众生，所言止者于法不取；所言进者生死无倦，所言止者不得三界；所言进者一切尽舍，所言止者不厌布施；所言进者摄取净戒，所言止者不厌尸罗；所言进者堪忍众苦，所言止者心无毁坏；所言进者起诸善法，所言止者心常远离；所言进者摄受静虑，所言止者心常寂灭；所言进者闻法无厌，所言止者如理善巧；所言进者听说无倦，所言止者无戏论法；所言进者求慧资粮，所言止者断诸戏论；所言进者增长梵信，所言止者真知行舍；所言进者具五神通，所言止者遍知漏尽；所言进者修诸念处，所言止者念无功用；所言进者正断方便，所言止者善恶俱舍；所言进者引发神足，所言止者任运作用；所言进者诸根善权，所言止者观非根性；所言进者摄受诸力，所言止者智无制伏；所言进者生菩提分，所言止者智简择法；所言进者求道资粮，所言止者无来往性；所言进者求奢摩他，所言止者心住寂止；所言进者资助胜观，所言止者伺察法性；所言进者随觉诸因，所言止者诸因遍智；所言进者从他闻音，所言止者如法修行；所言进者谓身庄严，所言止者谓法性身；所言进者谓语庄严，所言止者圣默然性；所言进者信解脱门，所言止者无有发起；所言进者远离四魔，所言止者舍烦恼习；所言进者方便善巧，所言止者观察深慧；所言进者观察缘境，所言止者无功用观；所言进者观察假名，所言止者了达实义。舍利子，诸如是等进止之相，是名菩萨摩诃萨唯心精进。若诸菩萨摩诃萨，闻如是等心精进相，应当发起勇猛无倦具足正勤。舍利子，如是名为菩萨摩诃萨修行正勤波罗蜜多，无有厌倦勇猛精进修习之相。

## 大宝积经卷第四十七

### 菩萨藏会第十二之十三毗梨耶波罗蜜多品第九之三

“复次，舍利子，如是勇猛无倦正勤菩萨摩诃萨，成就五种增进之法，便能速悟阿耨多罗三藐三菩提。舍利子，何等名为成就五种增进之法？所谓值佛出世为增进法，得近善友为增进法，得具无难为增进法，随所修集一切善法永不失坏为增进法，于彼安住律仪菩萨摩诃萨所随从修学为增进法。舍利子，是为菩萨摩诃萨修行毗利耶波罗蜜多故成就五法，增进不退，速悟无上正等菩提。”

尔时，长老舍利子白佛言：“世尊，颇有菩萨于是五法而损减不？”

佛言：“有。”

曰：“何谓也？大德薄伽梵。何者是也？大德苏揭多。”

佛告舍利子：“有五种法，菩萨成就便能损减。何等为五？谓于佛世而不值遇，于彼善友不怀亲近，具无难法而不获得，修习善法多有失坏，于诸安住律仪菩萨心无随学。由具如是损减法故，亦不速悟无上菩提。

“舍利子，何等五法菩萨成就？舍利子，在家菩萨为王师傅，以威势力恐怖众生，致有缘务祈请威福。若为成办如是事者，重相酬谢。而是菩萨睹世利故，心无正直便为作之，凡所出言无非为利。舍利子，由如是法损减善道，由如是法损减无难。如是在家菩萨，为养身故行诸恶行，不值佛世，乃至不疾证于阿耨多罗三藐三菩提。舍利子，是名菩萨成就第一损减之法。

“复次，舍利子，在家菩萨住毁城法。何等名为住毁城法？舍利子，若诸如来应正等觉，出现世间，为诸天人魔梵说法，开示宣畅初中后善，文义巧妙，纯一圆满清白梵行。尔时，当有四众出现，所谓苾芻、苾芻尼、邬波索迦、邬波斯迦。时苾芻尼，依附村城、郊野、馆舍、国邑、王都，为护戒故在中居止。彼诸在家菩萨，来是住处污其戒众，以毁戒故名住毁城。犯是事已，不值佛世，乃至不能疾悟无上菩提。舍利子，是名菩萨成就第二损减之法。

“复次，舍利子，在家菩萨见诸有依，善说法律演正法时，便于父母、兄弟、姊妹、妻妾、男女眷属及诸众生而为法障。舍利子，在家菩萨障碍法已，于长夜中自于法律常多障碍，不值佛世，乃至不能疾悟无上菩提。舍利子，是名菩萨成就第三损减之法。

“复次，舍利子，在家菩萨闻佛经中，如来赞说少欲知足、出要相应独静山林离苦之法，心生不信，轻毁诽谤，亦教他人起如是见。是诸在家不善菩萨，毁呰如来清净教已，还复沉溺可毁呰趣。何等名为可毁呰趣？谓堕地狱、畜生、焰魔世界，或生边地及蔑戾车恶邪见中。在家菩萨行是事故，不值佛世，乃至不悟无上菩提。舍利子，是名菩萨成就第四损减之法。

“复次，舍利子，在家菩萨依止国王及诸大臣乃至富贵有自在者，行弊恶行，恃为势力，讥诃毁骂轻蔑戏弄无量众生。舍利子，在家菩萨以成就此语恶行故，速能招集诸恶趣报，不值佛世，不遇善友，不得无难，失坏善根，不随安住律仪菩萨修学正法，不能速悟无上菩提。舍利子，是名菩萨成就第五损减之法。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“菩萨成就五种法，&nbsp;&nbsp;&nbsp;&nbsp;如是智慧无增长，

&nbsp;&nbsp;&nbsp;&nbsp;既不速疾见如来，&nbsp;&nbsp;&nbsp;&nbsp;亦不逢事人中上。

&nbsp;&nbsp;&nbsp;&nbsp;或为王者大师傅，&nbsp;&nbsp;&nbsp;&nbsp;欺诈诳惑诸众生，

&nbsp;&nbsp;&nbsp;&nbsp;由具如斯不善业，&nbsp;&nbsp;&nbsp;&nbsp;不遇世间依怙者。

&nbsp;&nbsp;&nbsp;&nbsp;令多有情生怖畏，&nbsp;&nbsp;&nbsp;&nbsp;若纳赃财若损害，

&nbsp;&nbsp;&nbsp;&nbsp;兴造如斯恶业已，&nbsp;&nbsp;&nbsp;&nbsp;终不奉值人中尊。

&nbsp;&nbsp;&nbsp;&nbsp;或令诸尼净戒聚，&nbsp;&nbsp;&nbsp;&nbsp;破坏摧灭生悲苦，

&nbsp;&nbsp;&nbsp;&nbsp;当离无量亿如来，&nbsp;&nbsp;&nbsp;&nbsp;叵得成就诸无难。

&nbsp;&nbsp;&nbsp;&nbsp;于其父母妻子等，&nbsp;&nbsp;&nbsp;&nbsp;障碍不令修法行，

&nbsp;&nbsp;&nbsp;&nbsp;又障听闻于正法，&nbsp;&nbsp;&nbsp;&nbsp;速感愚痴覆蔽果。

&nbsp;&nbsp;&nbsp;&nbsp;若人厌世乐出家，&nbsp;&nbsp;&nbsp;&nbsp;便致拘执缘留碍，

&nbsp;&nbsp;&nbsp;&nbsp;当离无量最胜尊，&nbsp;&nbsp;&nbsp;&nbsp;叵得成就诸无难。

&nbsp;&nbsp;&nbsp;&nbsp;若有听闻如是法，&nbsp;&nbsp;&nbsp;&nbsp;所谓赞说住空闲，

&nbsp;&nbsp;&nbsp;&nbsp;便生不忍忿恚心，&nbsp;&nbsp;&nbsp;&nbsp;谤毁谓为非法说。

&nbsp;&nbsp;&nbsp;&nbsp;谤毁如是正法已，&nbsp;&nbsp;&nbsp;&nbsp;常住生盲大剧苦，

&nbsp;&nbsp;&nbsp;&nbsp;一切重障罪业中，&nbsp;&nbsp;&nbsp;&nbsp;方斯十六不及一。

&nbsp;&nbsp;&nbsp;&nbsp;彼难奉见诸如来，&nbsp;&nbsp;&nbsp;&nbsp;设见不能怀信敬，

&nbsp;&nbsp;&nbsp;&nbsp;受女黄门生盲身，&nbsp;&nbsp;&nbsp;&nbsp;又受驼驴猪狗等。

&nbsp;&nbsp;&nbsp;&nbsp;若有于佛及菩萨，&nbsp;&nbsp;&nbsp;&nbsp;深生殷重爱敬心，

&nbsp;&nbsp;&nbsp;&nbsp;远离一切障碍已，&nbsp;&nbsp;&nbsp;&nbsp;相续修行贤圣道。

&nbsp;&nbsp;&nbsp;&nbsp;父母妻子眷属等，&nbsp;&nbsp;&nbsp;&nbsp;恒乐安勤正法中，

&nbsp;&nbsp;&nbsp;&nbsp;众生厌世求出家，&nbsp;&nbsp;&nbsp;&nbsp;赞美劝助令其果。

&nbsp;&nbsp;&nbsp;&nbsp;若处眷属正法中，&nbsp;&nbsp;&nbsp;&nbsp;当速往登贤善趣，

&nbsp;&nbsp;&nbsp;&nbsp;有能赞劝出家者，&nbsp;&nbsp;&nbsp;&nbsp;速悟无上佛菩提。

“复次，舍利子，出家菩萨复有五法，若成就者，不值佛世，不亲善友，不具无难，失坏善根，不随安住律仪菩萨修学正法，亦不速悟无上菩提。舍利子，何等名为出家菩萨成就五法？一者、毁犯尸罗，二者、诽谤正法，三者、贪著名利，四者、坚执我见，五者、能于他家多生悭嫉。舍利子，如是名为出家菩萨成就五法，不值佛世乃至不获无上正等菩提。

“舍利子，譬如饿狗慞惶缘路，遇值琐骨，久无肉腻，但见赤涂，言是厚味，便就衔之，至多人处四衢道中，以贪味故，涎流骨上妄谓甜美，或齩、或舐、或啮、或吮，欢爱缠附初无舍离。时，有刹帝利、婆罗门及诸长者，皆大富贵来游此路。时，此饿狗遥见彼来，心生热恼作如是念：‘彼来人者将无夺我所重美味？’便于是人发大瞋恚，出深毒声，恶眼邪视，露现齿牙便行啮害。舍利子，于意云何？彼来人者应为余事，岂复求此无肉赤涂之骨琐耶？”

舍利子白佛言：“世尊！不也，世尊！不也，善逝！”

佛告舍利子：“若如是者，彼悭饿狗以何等故，出深毒声现牙而吠？”

舍利子言：“如我意解，恐彼来人贪著美膳，必能夺我甘露良味，由如是意现牙吠耳。”

佛告舍利子：“如是，如是，如汝所言。当来末世有诸苾芻，于他施主勤习家悭，耽著屎尿妄加缠裹，虽值如是具足无难，而便委弃不修。正检此之苾芻，我说其行如前痴狗。舍利子，我今出世怜愍众生，欲止息故专思此事，为如是等诸恶苾芻，说此譬喻。

“复次，舍利子，是诸菩萨摩诃萨，为欲利益安乐无量众生故，求于佛智，行毗利耶波罗蜜多。彼诸菩萨摩诃萨，于己身肉尚行惠施，况复规求妄想恶肉，而于他家起诸悭嫉？舍利子，彼诸苾芻悭他家故，我说是人为痴丈夫，为活命者，为守财谷奴仆隶者，为重世财宝玩缚者，唯于衣食所钦尚者，为求妄想贪嗜恶肉起悭嫉者。

“舍利子，我今更说如是正法，彼诸苾芻先至他家，不应见余苾芻而生嫉妒。若有苾芻违我法教，见余苾芻或作是言：‘此施主家，先为我识。汝从何来，乃在此耶？我于此家极为亲密，调谑交顾。汝从何来，辄相侵夺？’舍利子，以何等故，彼悭苾芻，于后来者偏生嫉妒？舍利子，由诸施家许其衣钵、饮食、卧具、病缘医药及供身等资生什物，彼作是念：‘恐彼施主将先许物施后来者。’由如是故，即此苾芻，于施主家起三重过：一者、起住处过，见余苾芻或起恨言：‘我于今者当离此处。’二者、凡所习近当言未知应与不应。三者、于不定家，妄起诸过。舍利子，彼悭苾芻，于后来人发三恶言：一者、说住处过，以诸恶事增益其家，令后苾芻心不乐住；二者、于后苾芻所有实言，反为虚说；三者、诈现善相谄附是人，伺有微隙对众治举。舍利子，如是苾芻，于他施家生悭嫉者，速灭一切所有白法，永尽无遗。

“复次，舍利子，若有苾芻住家悭者，我说是人为不善者，则为弃舍菩提资粮，又为不能随逐安住律仪菩萨修正法者。又舍利子，如是种相，我更当说。乃往昔时，过于无数广大无量不可思议阿僧企耶劫，有佛出世，名胜现王如来、应、正等觉、明行圆满、善逝、世间解、无上丈夫、调御士、天人师、佛、薄伽梵。彼佛住寿九十拘胝岁。声闻众会，九十拘胝那庾多，皆是大阿罗汉，诸漏已尽，乃至一切得心自在第一究竟。舍利子，当于尔时，有大长者名为善择，其家巨富多饶财宝，资产僮仆无不充遍。有二子，一名律仪，二名住律仪，年在幼稚，容貌端正，净色圆满，众人喜见。舍利子，时胜现王如来应正等觉，于晨朝时服衣持钵，大苾芻僧左右翼从。彼佛世尊居僧上首，为福利故现乞食法，入彼长者所住大城，威仪庠序，诸根寂定，心意恬怕，逮得调顺奢摩他，及获第一调顺奢摩他，修摄诸根如大龙象，澄静无浊如深泉池，盛德巍巍如金楼观，色相超挺如紫金山，又如大海众宝充盈，如帝释主诸天围绕，如大梵王心虑寂静。舍利子，彼薄伽梵，有如是等威相庄严。长者二子，当于尔时，在重阁上，遥睹胜现王佛从远而来，容貌威严色像第一，发欢喜心叹未曾有。舍利子，彼住律仪童子，以先睹佛喜踊内心，白其兄曰：‘从生已来，兄颇曾见如是端严含灵王不？’兄报弟曰：‘我从生来，实未曾见如是端严含灵中王。’弟白兄言：‘如我惟忖，于未来世定当作是含灵中王。’

“舍利子，尔时住律仪童子，即为其兄，而说颂曰：

&nbsp;&nbsp;&nbsp;&nbsp;“‘如律仪兄今所见， &nbsp;&nbsp;&nbsp;&nbsp;我于当来定如是，

&nbsp;&nbsp;&nbsp;&nbsp;大苾芻众所围绕，&nbsp;&nbsp;&nbsp;&nbsp;当复倍胜于今日。

&nbsp;&nbsp;&nbsp;&nbsp;求菩提道因缘故，&nbsp;&nbsp;&nbsp;&nbsp;当誓不啖诸饮食，

&nbsp;&nbsp;&nbsp;&nbsp;兄既乐居牢狱中，&nbsp;&nbsp;&nbsp;&nbsp;我意决定当超胜。

&nbsp;&nbsp;&nbsp;&nbsp;如是一切众生尊，&nbsp;&nbsp;&nbsp;&nbsp;譬等众星之满月，

&nbsp;&nbsp;&nbsp;&nbsp;谁有见斯不生信，&nbsp;&nbsp;&nbsp;&nbsp;而乐居家不出离？’

“舍利子，尔时律仪童子，即以伽他，报其弟曰：

&nbsp;&nbsp;&nbsp;&nbsp;“‘弟当且止勿高声， &nbsp;&nbsp;&nbsp;&nbsp;非但语言便遂事，

&nbsp;&nbsp;&nbsp;&nbsp;我岂当发世语言，&nbsp;&nbsp;&nbsp;&nbsp;试谁在先成正觉！’

“舍利子，尔时住律仪童子，复以伽他，白其兄曰：

&nbsp;&nbsp;&nbsp;&nbsp;“‘如是无上菩提道，&nbsp;&nbsp;&nbsp;&nbsp;非但弊鄙悭心证，

&nbsp;&nbsp;&nbsp;&nbsp;我当发大贤善声，&nbsp;&nbsp;&nbsp;&nbsp;决定成佛人中上。

&nbsp;&nbsp;&nbsp;&nbsp;夫怀悭者相如是，&nbsp;&nbsp;&nbsp;&nbsp;资产不欲令他知，

&nbsp;&nbsp;&nbsp;&nbsp;今我岂复守沉默，&nbsp;&nbsp;&nbsp;&nbsp;尚舍身命况财宝！

&nbsp;&nbsp;&nbsp;&nbsp;我以家资咸布施，&nbsp;&nbsp;&nbsp;&nbsp;为求菩提道因缘，

&nbsp;&nbsp;&nbsp;&nbsp;及以兄分家财宝，&nbsp;&nbsp;&nbsp;&nbsp;尽施佛田深敬故。

&nbsp;&nbsp;&nbsp;&nbsp;谁见如是最胜尊，&nbsp;&nbsp;&nbsp;&nbsp;具三十二妙相者，

&nbsp;&nbsp;&nbsp;&nbsp;而不发愿趣菩提，&nbsp;&nbsp;&nbsp;&nbsp;唯除具诸下劣见。

&nbsp;&nbsp;&nbsp;&nbsp;所有家宅及财宝，&nbsp;&nbsp;&nbsp;&nbsp;父母并诸眷属等，

&nbsp;&nbsp;&nbsp;&nbsp;我当一切皆舍离，&nbsp;&nbsp;&nbsp;&nbsp;速往善逝如来所。

&nbsp;&nbsp;&nbsp;&nbsp;为世依怙作光明，&nbsp;&nbsp;&nbsp;&nbsp;照世慈尊极难遇，

&nbsp;&nbsp;&nbsp;&nbsp;百千拘胝那庾劫，&nbsp;&nbsp;&nbsp;&nbsp;如是胜相甚难闻。

&nbsp;&nbsp;&nbsp;&nbsp;我见世尊入王都，&nbsp;&nbsp;&nbsp;&nbsp;大苾芻僧所围绕，

&nbsp;&nbsp;&nbsp;&nbsp;如盛满月在清天，&nbsp;&nbsp;&nbsp;&nbsp;流光洞照诸依地。

&nbsp;&nbsp;&nbsp;&nbsp;我见世尊游四衢，&nbsp;&nbsp;&nbsp;&nbsp;周遍庄严于一切，

&nbsp;&nbsp;&nbsp;&nbsp;犹彼具足千光日，&nbsp;&nbsp;&nbsp;&nbsp;独满虚空常遍照。

&nbsp;&nbsp;&nbsp;&nbsp;我见世尊居众首，&nbsp;&nbsp;&nbsp;&nbsp;庄严显发苾芻僧，

&nbsp;&nbsp;&nbsp;&nbsp;如彼苏迷卢山王，&nbsp;&nbsp;&nbsp;&nbsp;映诸宝山悉严丽。

&nbsp;&nbsp;&nbsp;&nbsp;如来威光极炽盛，&nbsp;&nbsp;&nbsp;&nbsp;通照此土诸群生，

&nbsp;&nbsp;&nbsp;&nbsp;圆成妙相两足尊，&nbsp;&nbsp;&nbsp;&nbsp;荣光蓥饰诸大众。

&nbsp;&nbsp;&nbsp;&nbsp;如来住大神通力，&nbsp;&nbsp;&nbsp;&nbsp;善御天龙非人等，

&nbsp;&nbsp;&nbsp;&nbsp;复兴无量种变现，&nbsp;&nbsp;&nbsp;&nbsp;为众生故入王都。

&nbsp;&nbsp;&nbsp;&nbsp;谁见如斯正法主，&nbsp;&nbsp;&nbsp;&nbsp;三十二相大庄严，

&nbsp;&nbsp;&nbsp;&nbsp;而复希趣下劣乘？&nbsp;&nbsp;&nbsp;&nbsp;唯除不肖愚闇者。

&nbsp;&nbsp;&nbsp;&nbsp;我今欣睹人中尊，&nbsp;&nbsp;&nbsp;&nbsp;发生难得清净信，

&nbsp;&nbsp;&nbsp;&nbsp;为利含识趣菩提，&nbsp;&nbsp;&nbsp;&nbsp;要当往觐如来所。’

“舍利子，尔时律仪童子，又以伽他，报其弟曰：

&nbsp;&nbsp;&nbsp;&nbsp;“‘我于途路非懈怠，&nbsp;&nbsp;&nbsp;&nbsp;而不速往如来所！

&nbsp;&nbsp;&nbsp;&nbsp;待我下斯重阁已，&nbsp;&nbsp;&nbsp;&nbsp;当出外宇谛思惟：

&nbsp;&nbsp;&nbsp;&nbsp;宜应捐舍于我想，&nbsp;&nbsp;&nbsp;&nbsp;又不顾惜吾身命，

&nbsp;&nbsp;&nbsp;&nbsp;及求最上丈夫智，&nbsp;&nbsp;&nbsp;&nbsp;尔乃往诣如来所。

&nbsp;&nbsp;&nbsp;&nbsp;父母家宅及财宝，&nbsp;&nbsp;&nbsp;&nbsp;于如是等生重爱，

&nbsp;&nbsp;&nbsp;&nbsp;我今一时皆弃舍，&nbsp;&nbsp;&nbsp;&nbsp;尔乃往诣如来所。

&nbsp;&nbsp;&nbsp;&nbsp;若有欲愿当成佛，&nbsp;&nbsp;&nbsp;&nbsp;又深爱乐如来者，

&nbsp;&nbsp;&nbsp;&nbsp;宜速捐诸珍宝聚，&nbsp;&nbsp;&nbsp;&nbsp;舍离家法趣非家。’

“舍利子，尔时住律仪童子，闻是语已，即于阁上下其阶道，将往胜现王如来应正等觉所。未至之顷，其兄律仪，又从重阁速疾而下，驰诣佛所修敬已讫，时住律仪后乃方至。尔时律仪兄童子，即以十亿无价宝衣，奉献如来。又于佛前，而说颂曰：

&nbsp;&nbsp;&nbsp;&nbsp;“‘我今不求于妙相，&nbsp;&nbsp;&nbsp;&nbsp;奉施如来无价衣，

&nbsp;&nbsp;&nbsp;&nbsp;唯愿当来所获报，&nbsp;&nbsp;&nbsp;&nbsp;如今世尊等无异。

&nbsp;&nbsp;&nbsp;&nbsp;一切含灵中最胜，&nbsp;&nbsp;&nbsp;&nbsp;一切妙法善安住，

&nbsp;&nbsp;&nbsp;&nbsp;唯愿当来所获报，&nbsp;&nbsp;&nbsp;&nbsp;如今世尊等无异。

&nbsp;&nbsp;&nbsp;&nbsp;具足无上智慧藏，&nbsp;&nbsp;&nbsp;&nbsp;诸力正勤善安住，

&nbsp;&nbsp;&nbsp;&nbsp;三十二相身所持，&nbsp;&nbsp;&nbsp;&nbsp;愿速当成人中上。

&nbsp;&nbsp;&nbsp;&nbsp;成就诸佛十种力，&nbsp;&nbsp;&nbsp;&nbsp;四无所畏善安住，

&nbsp;&nbsp;&nbsp;&nbsp;唯愿当来所获报，&nbsp;&nbsp;&nbsp;&nbsp;如今世尊等无异。

&nbsp;&nbsp;&nbsp;&nbsp;如佛所知真净法，&nbsp;&nbsp;&nbsp;&nbsp;唯佛善住皆明照，

&nbsp;&nbsp;&nbsp;&nbsp;愿赐演通如是法，&nbsp;&nbsp;&nbsp;&nbsp;令我速悟上菩提。

&nbsp;&nbsp;&nbsp;&nbsp;我今不求妙色相，&nbsp;&nbsp;&nbsp;&nbsp;奉佛无价胜上衣，

&nbsp;&nbsp;&nbsp;&nbsp;唯希寂静妙菩提，&nbsp;&nbsp;&nbsp;&nbsp;为利诸天世间故。

&nbsp;&nbsp;&nbsp;&nbsp;如来所住微妙法，&nbsp;&nbsp;&nbsp;&nbsp;一切异论无倾动，

&nbsp;&nbsp;&nbsp;&nbsp;我今为求如是法，&nbsp;&nbsp;&nbsp;&nbsp;敢施无价胜上衣。

&nbsp;&nbsp;&nbsp;&nbsp;诸法无生无老病，&nbsp;&nbsp;&nbsp;&nbsp;亦无忧愁悲叹等，

&nbsp;&nbsp;&nbsp;&nbsp;愿为开斯寂静法，&nbsp;&nbsp;&nbsp;&nbsp;导利诸天世间故。

&nbsp;&nbsp;&nbsp;&nbsp;若法无有贪瞋痴，&nbsp;&nbsp;&nbsp;&nbsp;亦无诸慢及渴爱，

&nbsp;&nbsp;&nbsp;&nbsp;愿说菩提与佛性，&nbsp;&nbsp;&nbsp;&nbsp;无为清凉甘露法。

&nbsp;&nbsp;&nbsp;&nbsp;若法如来所安住，&nbsp;&nbsp;&nbsp;&nbsp;为天龙等深敬礼，

&nbsp;&nbsp;&nbsp;&nbsp;或有思虑或无思，&nbsp;&nbsp;&nbsp;&nbsp;愿为开斯寂静法。

&nbsp;&nbsp;&nbsp;&nbsp;佛住是处能通照，&nbsp;&nbsp;&nbsp;&nbsp;无量四方诸佛土，

&nbsp;&nbsp;&nbsp;&nbsp;如发大焰深暗中，&nbsp;&nbsp;&nbsp;&nbsp;愿证如斯等甘露。

&nbsp;&nbsp;&nbsp;&nbsp;若诸一切爱无爱，&nbsp;&nbsp;&nbsp;&nbsp;性常不依于欲界，

&nbsp;&nbsp;&nbsp;&nbsp;色无色界亦无依，&nbsp;&nbsp;&nbsp;&nbsp;愿说如斯胜妙法。’

“舍利子，尔时住律仪童子，闻兄律仪说是颂已，便以一具新妙宝屐，奉施胜现王如来。即于佛前，说伽他曰：

&nbsp;&nbsp;&nbsp;&nbsp;“‘愿我当为诸群生，&nbsp;&nbsp;&nbsp;&nbsp;为救为趣为依舍，

&nbsp;&nbsp;&nbsp;&nbsp;更不履践于邪径，&nbsp;&nbsp;&nbsp;&nbsp;恒导群迷说正路。

&nbsp;&nbsp;&nbsp;&nbsp;愿常不习诸贪欲，&nbsp;&nbsp;&nbsp;&nbsp;此乃愚夫之所行，

&nbsp;&nbsp;&nbsp;&nbsp;永离一切有为法，&nbsp;&nbsp;&nbsp;&nbsp;恒值如来出兴世。

&nbsp;&nbsp;&nbsp;&nbsp;既逢明照世间者，&nbsp;&nbsp;&nbsp;&nbsp;便应供养两足尊，

&nbsp;&nbsp;&nbsp;&nbsp;勤求无上佛菩提，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;当以无量香华鬘，&nbsp;&nbsp;&nbsp;&nbsp;高妙幢幡诸宝盖，

&nbsp;&nbsp;&nbsp;&nbsp;奉献龙中之大龙，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;复以种种上衣服，&nbsp;&nbsp;&nbsp;&nbsp;卧具饮食诸医药，

&nbsp;&nbsp;&nbsp;&nbsp;俱持奉献佛世尊，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;击大小鼓吹螺贝，&nbsp;&nbsp;&nbsp;&nbsp;及奏箫管清歌等，

&nbsp;&nbsp;&nbsp;&nbsp;俱持奉献照世尊，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;厚味种种极淳浓，&nbsp;&nbsp;&nbsp;&nbsp;世间微妙所珍尚，

&nbsp;&nbsp;&nbsp;&nbsp;俱持奉献救世尊，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;广行如是供养已，&nbsp;&nbsp;&nbsp;&nbsp;利益无量诸群生，

&nbsp;&nbsp;&nbsp;&nbsp;我于尔时便出家，&nbsp;&nbsp;&nbsp;&nbsp;精励勤修于梵行。

&nbsp;&nbsp;&nbsp;&nbsp;当安住斯八妙道，&nbsp;&nbsp;&nbsp;&nbsp;复安无量亿众生，

&nbsp;&nbsp;&nbsp;&nbsp;愿我为诸有识依，&nbsp;&nbsp;&nbsp;&nbsp;常不履于邪曲径。

&nbsp;&nbsp;&nbsp;&nbsp;众圣诃毁极下劣，&nbsp;&nbsp;&nbsp;&nbsp;所谓淫欲我能捐，

&nbsp;&nbsp;&nbsp;&nbsp;又当弃捐诸放逸，&nbsp;&nbsp;&nbsp;&nbsp;于不放逸恒修学。

&nbsp;&nbsp;&nbsp;&nbsp;愿我永不生众难，&nbsp;&nbsp;&nbsp;&nbsp;常得生诸净信家，

&nbsp;&nbsp;&nbsp;&nbsp;生生常见人中尊，&nbsp;&nbsp;&nbsp;&nbsp;见已于佛生深信。

&nbsp;&nbsp;&nbsp;&nbsp;既生信已修恭敬，&nbsp;&nbsp;&nbsp;&nbsp;以妙华鬘及涂香，

&nbsp;&nbsp;&nbsp;&nbsp;种种音乐供养已，&nbsp;&nbsp;&nbsp;&nbsp;为求诸佛深智慧。

&nbsp;&nbsp;&nbsp;&nbsp;如是广修诸供养，&nbsp;&nbsp;&nbsp;&nbsp;乃经无量拘胝劫，

&nbsp;&nbsp;&nbsp;&nbsp;永断欲法舍居家，&nbsp;&nbsp;&nbsp;&nbsp;精勤奉修清净行。’

“舍利子，尔时住律仪童子，说是颂已，即于所赞胜现王如来之处，为彼如来，以赤栴檀建立道场，高华绮饰四踰缮那，纵广庄严备诸雕丽。尔时，童子既立道场庄严成就，即以奉施彼佛世尊。又于佛前，而说颂曰：

&nbsp;&nbsp;&nbsp;&nbsp;“‘佛所安住四种住，&nbsp;&nbsp;&nbsp;&nbsp;往昔最胜所称誉，

&nbsp;&nbsp;&nbsp;&nbsp;我今欣求如是住，&nbsp;&nbsp;&nbsp;&nbsp;唯愿善逝慈哀许。

&nbsp;&nbsp;&nbsp;&nbsp;若有安住是所住，&nbsp;&nbsp;&nbsp;&nbsp;心常了知无量众，

&nbsp;&nbsp;&nbsp;&nbsp;及知过去未来生，&nbsp;&nbsp;&nbsp;&nbsp;我今欣求如是住。

&nbsp;&nbsp;&nbsp;&nbsp;若住是住至究竟，&nbsp;&nbsp;&nbsp;&nbsp;四种正胜四神足，

&nbsp;&nbsp;&nbsp;&nbsp;及四最胜无碍辩，&nbsp;&nbsp;&nbsp;&nbsp;我今欣求如是住。’

“舍利子，尔时薄伽梵胜现王如来，哀此童子，受其所献上胜道场，与苾芻僧入中居止。时，彼童子既睹如来及苾芻僧受其施故，心大欢喜踊跃无量，又以种种上妙供具而为供养，倍加恭敬，尊重赞叹，于半月间中无断绝。过是已后，便于佛前除去须发，被袈裟衣，以净信心舍弃家法，趣于非家，专志精勤求诸善法。

“舍利子，时二童子求善法已，心正了知，于佛菩提俱发弘誓。其兄律仪作是誓言：‘愿我最先成等正觉，其佛名曰世间依怙放大光明。’其弟住律仪者，又发誓言：‘愿我最先成等正觉，其佛名曰大导商主天人中尊。’舍利子，尔时律仪童子菩萨摩诃萨，作是愿已，即于胜现王如来前，合掌而立大誓庄严，说伽他曰：

&nbsp;&nbsp;&nbsp;&nbsp;“‘我当不复更安坐，&nbsp;&nbsp;&nbsp;&nbsp;亦无放倚身眠卧，

&nbsp;&nbsp;&nbsp;&nbsp;专精勤求菩提道，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;我当不观身与命，&nbsp;&nbsp;&nbsp;&nbsp;常舍懒惰勤精进，

&nbsp;&nbsp;&nbsp;&nbsp;志求上妙菩提道，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;假使血肉都干竭，&nbsp;&nbsp;&nbsp;&nbsp;皮骨筋脉皆枯燥，

&nbsp;&nbsp;&nbsp;&nbsp; 要舍懈怠及身命，&nbsp;&nbsp;&nbsp;&nbsp;精勤为趣上菩提。’

“舍利子，尔时住律仪童子菩萨摩诃萨，闻兄律仪童子菩萨摩诃萨发是愿已，欢喜踊跃，即于其前，说伽他曰：

&nbsp;&nbsp;&nbsp;&nbsp;“‘今当共契同和好，&nbsp;&nbsp;&nbsp;&nbsp;修行无上菩提行，

&nbsp;&nbsp;&nbsp;&nbsp;与发最胜勤精进，&nbsp;&nbsp;&nbsp;&nbsp;为利一切群生故。

&nbsp;&nbsp;&nbsp;&nbsp;我今薄济于身命，&nbsp;&nbsp;&nbsp;&nbsp;随彼血肉皆枯燥，

&nbsp;&nbsp;&nbsp;&nbsp;发千精进随兄学，&nbsp;&nbsp;&nbsp;&nbsp;为求无上菩提故。

&nbsp;&nbsp;&nbsp;&nbsp;我当独处住空闲，&nbsp;&nbsp;&nbsp;&nbsp;山野林中勤精进，

&nbsp;&nbsp;&nbsp;&nbsp;常求微妙最胜智，&nbsp;&nbsp;&nbsp;&nbsp;随住庄严大法王。’”

尔时，佛告舍利子：“彼过去世，胜现王如来法中，律仪童子菩萨摩诃萨，与住律仪童子菩萨摩诃萨，于彼佛所发大弘誓，行毗利耶波罗蜜多故，精勤不懈，修行正道。舍利子，彼二菩萨行精进时，于千岁中，乃至未曾如弹指顷，被于睡眠之所逼夺。于千岁中，未曾起念欲卧息心。于千岁中，未曾起念欲乐坐心。于千岁中，未曾一返屈身蹲踞，唯除便利若食饮时，便就住立。于千岁中未曾再食，日止一食，食止一搏，饮水一器。于千岁中，未曾起念欣乐食心，如谓‘我今极为饥渴，愿当疾得’如是等念初无有生。于千岁中，未曾一返过量饮啖。于千岁中，未曾起念称量饮食，此碱此淡、此甘此苦、辛酢美恶，初无兴虑。于千岁中，每乞食时一心正念，未曾观彼授食人面，不生是念：‘谁与我食？为丈夫耶？为妇人耶？’乃至童男童女皆不瞻视。于千岁中居止树下，未曾仰面观于树相。于千岁中，所著衣服未曾再易。于千岁中，未曾一念起于欲觉、恚觉、害觉。于千岁中，未曾起念缘亲里觉，若父若母、兄弟姊妹及余眷属皆不缘念。于千岁中未曾起念，于所居家发思觉心。于千岁中未曾起念，仰观虚空、日月星宿、云霞等色。于千岁中未曾起念，以身依倚若壁若树。于千岁中未曾起念，以诸酥油用涂支体。于千岁中未曾起念，身心惊怖。于千岁中未曾起念，身心疲倦。于千岁中未曾起念，懈怠懒惰放逸之心，唯兴是念：‘我今修行阿耨多罗三藐三菩提，何时当证？何时当得？’于千岁中未曾一返身心痛恼。于千岁中未曾起念：‘我欲剃发。’唯除四天大王，时来头上，以其神力手摩持去，于彼天宫起窣堵波，众宝庄严而为供养。于千岁中，虽有天王若来若去而心都无去来之想。于千岁中未曾起念，从阴影处至光景处，从炎热处至清凉处。于千岁中于严寒时，未曾起念覆厚暖衣而取温适。于千岁中未曾起念，论说世间无益之语。

“舍利子，是二菩萨，于千岁中行如是等坚固精进时，有恶魔名愚痴念，如我今者出现世间，有恶魔罗愚痴念者。舍利子，彼时恶魔兴坏乱故，于律仪菩萨所经行道，仰布利刀遍其行处。尔时，律仪菩萨于彼刀道，微失本心生利刃想，适生想已便即追悔，发大音声再返唱言：‘咄哉奇事！我今如何住于放逸？’舍利子，时彼菩萨所发音声，遍告三千大千世界。于上空中，有百千拘胝天魔徒党，闻是菩萨忆念音声，即共同时语菩萨言：‘如汝今者普告之声，深为善说！深为善说！’舍利子，如是天声，唯律仪闻；彼住律仪，于诸天声及此菩萨普告大声，初不闻之。尔时，律仪菩萨，闻天语已，奋发坚固大精进，欲复前经行，再转其心不缘刀刃。舍利子，时彼菩萨摩诃萨，降魔怨已，住如是威仪，行如是妙行，修如是道迹，起如是大悲，兴发如是勇猛精进，未曾休废。

“复次，舍利子，彼二大士，于彼法中行毗利耶波罗蜜多故，俱成就是威仪行迹大悲勇猛。又于千岁住空闲林，修佛随念。过是已后，胜现王如来方入涅槃。尔时，诸天便来告曰：‘善男子，岂不知耶？如来今者已般涅槃。’时二大士，既闻天告，即便往诣胜现王如来涅槃林所。既到彼已，合掌而立，瞻仰如来目未曾舍，极怀恋慕，深生敬重，作是念言：‘如来出世大慈悲者，覆护众生同于舍宅，如何一旦速般涅槃，令我等类无依无怙！’舍利子，是二大士，立如来前深怀恋仰，七日七夜足不移处，不胜哀感遂立命终，往生梵世。既受梵身，得宿智力，以大神通从上来下，至涅槃会，为胜现王如来应正等觉，所有舍利起窣堵波，珍宝妙物极世庄严，四十千岁方得成就，以诸轮盖安施其上。舍利子，时二菩萨，为彼如来起窣堵波已，心大欢喜，合掌而立，观其福相倍加欣庆。如是又经七十千岁，方始致礼。因尔命终，俱生赡部洲中大转轮王家，处太后胎。

“舍利子，彼初生已，便忆过去所经诸事，作如是言：‘我于今者，应当安住最上第一不放逸法。’复以伽他，而自诫曰：

&nbsp;&nbsp;&nbsp;&nbsp;“‘我今生处轮王家，&nbsp;&nbsp;&nbsp;&nbsp;广大财食皆如意，

&nbsp;&nbsp;&nbsp;&nbsp;于极放逸当捐舍，&nbsp;&nbsp;&nbsp;&nbsp;勤求无上佛菩提。

&nbsp;&nbsp;&nbsp;&nbsp;财宝色欲及王位，&nbsp;&nbsp;&nbsp;&nbsp;无常迅速须臾顷，

&nbsp;&nbsp;&nbsp;&nbsp;智者于斯不欣乐，&nbsp;&nbsp;&nbsp;&nbsp;勤求上妙佛菩提。

&nbsp;&nbsp;&nbsp;&nbsp;若于财宝不生乐，&nbsp;&nbsp;&nbsp;&nbsp;为利含识证菩提，

&nbsp;&nbsp;&nbsp;&nbsp;应疾舍欲求出家，&nbsp;&nbsp;&nbsp;&nbsp;修行胜妙诸梵行。

&nbsp;&nbsp;&nbsp;&nbsp;我昔过去无量劫，&nbsp;&nbsp;&nbsp;&nbsp;耽滞五欲为功德，

&nbsp;&nbsp;&nbsp;&nbsp;若生天上及人中，&nbsp;&nbsp;&nbsp;&nbsp;未曾于彼生知厌。

&nbsp;&nbsp;&nbsp;&nbsp;故应舍欲及王位，&nbsp;&nbsp;&nbsp;&nbsp;父母眷属诸财宝，

&nbsp;&nbsp;&nbsp;&nbsp;及舍国城大军众，&nbsp;&nbsp;&nbsp;&nbsp;出家勤求证菩提。’

“舍利子，时彼菩萨，身相端正如十六少童，不乐俗网常思过患，即剃须发，服袈裟衣，以清净信弃舍家法，趣于非家，二十千岁勤修梵行；后命终已复生梵世，于彼寿尽还生赡部。

“舍利子，当于尔时，于赡部洲有佛出世，名曰妙香如来、应、正等觉、明行圆满、善逝、世间解、无上丈夫、善调御士、天人师、佛、薄伽梵。时，彼菩萨既遇佛已，即于法中剃除须发，服袈裟衣，以清净信弃舍家法，趣于非家，满拘胝岁修行梵行。如是次第，十千如来出现于世，律仪菩萨皆得值遇，于诸佛所植众德本，常勤精进修行梵行。彼住律仪菩萨，常与其兄同生一处，修诸圣道，唯于一佛不修梵行。以是因故，律仪菩萨先得成佛，出现于世，名曰炽然精进如来、应、正等觉、明行圆满、善逝、世间解、无上丈夫、调御士、天人师、佛、薄伽梵，住世教化，经九十拘胝岁；声闻大众有九十那庾多，共会说法。

“舍利子，炽然精进如来兴世之时，彼住律仪菩萨，为转轮王，威加四域，福德所被，于炽然精进如来极起深信，以种种上妙衣服、肴膳、饮食、病缘医药、什物众具，供养恭敬，尊重赞叹，于三月中，奉献彼佛及苾芻僧。舍利子，尔时炽然精进如来应正等觉，虽受供养，为欲觉悟彼轮王故，令其忆念，说伽他曰：

&nbsp;&nbsp;&nbsp;&nbsp;“‘若为证得诸佛法，&nbsp;&nbsp;&nbsp;&nbsp;勇猛精进最为上，

&nbsp;&nbsp;&nbsp;&nbsp;贪著五欲诸含生，&nbsp;&nbsp;&nbsp;&nbsp;凡有所求难果遂。

&nbsp;&nbsp;&nbsp;&nbsp;若求义利于五欲，&nbsp;&nbsp;&nbsp;&nbsp;智者当知无义利，

&nbsp;&nbsp;&nbsp;&nbsp;汝今处在无义中，&nbsp;&nbsp;&nbsp;&nbsp;求胜义利不可得。

&nbsp;&nbsp;&nbsp;&nbsp;我昔与汝为兄弟，&nbsp;&nbsp;&nbsp;&nbsp;俱发弘誓趣菩提，

&nbsp;&nbsp;&nbsp;&nbsp;尔时竞列至诚言，&nbsp;&nbsp;&nbsp;&nbsp;谁速在初成正觉？

&nbsp;&nbsp;&nbsp;&nbsp;今汝见我证菩提，&nbsp;&nbsp;&nbsp;&nbsp;转胜梵轮于大众，

&nbsp;&nbsp;&nbsp;&nbsp;汝犹沉溺五欲家，&nbsp;&nbsp;&nbsp;&nbsp;淫荒女色恒守护。

&nbsp;&nbsp;&nbsp;&nbsp;过去诸佛常宣说，&nbsp;&nbsp;&nbsp;&nbsp;智者不应保弊欲，

&nbsp;&nbsp;&nbsp;&nbsp;是故我恒勤远离，&nbsp;&nbsp;&nbsp;&nbsp;曾未追求行放逸。

&nbsp;&nbsp;&nbsp;&nbsp;汝摄恶慧行无义，&nbsp;&nbsp;&nbsp;&nbsp;汝常安住无义业，

&nbsp;&nbsp;&nbsp;&nbsp;欲法引苦汝长迷，&nbsp;&nbsp;&nbsp;&nbsp;离欲清净圣所赞。’

“舍利子，时彼轮王闻炽然精进如来说伽他已，生大觉悟，深见欲过，希求出家，竟不辞诸妻子眷属、长者、僚宰、大小诸王，亦不顾恋国邑、人民、财宝府藏，即从座起，往如来前，一心合掌，说伽他曰：

&nbsp;&nbsp;&nbsp;&nbsp;“‘我当悉舍于家国， &nbsp;&nbsp;&nbsp;&nbsp;要往空闲至命终，

&nbsp;&nbsp;&nbsp;&nbsp;宁使肌肉并干枯，&nbsp;&nbsp;&nbsp;&nbsp;为佛菩提因缘故。

&nbsp;&nbsp;&nbsp;&nbsp;复当勇猛大精进，&nbsp;&nbsp;&nbsp;&nbsp;利益无量诸群生，

&nbsp;&nbsp;&nbsp;&nbsp;弃舍家法趣非家，&nbsp;&nbsp;&nbsp;&nbsp;当住虚静无为处。

&nbsp;&nbsp;&nbsp;&nbsp;不欣缘附于五欲，&nbsp;&nbsp;&nbsp;&nbsp;弊恶诳惑彼愚夫，

&nbsp;&nbsp;&nbsp;&nbsp;由我陷没欲泥中，&nbsp;&nbsp;&nbsp;&nbsp;故使掩面而随后。

&nbsp;&nbsp;&nbsp;&nbsp;诸欲财宝及王位，&nbsp;&nbsp;&nbsp;&nbsp;一切一时皆弃舍，

&nbsp;&nbsp;&nbsp;&nbsp;即于如来圣教中，&nbsp;&nbsp;&nbsp;&nbsp;专务精修无上道。

&nbsp;&nbsp;&nbsp;&nbsp;谁有智者当亲附，&nbsp;&nbsp;&nbsp;&nbsp;谁行学藏有为行，

&nbsp;&nbsp;&nbsp;&nbsp;令我修行精进已，&nbsp;&nbsp;&nbsp;&nbsp;不速成佛耽诸欲？

&nbsp;&nbsp;&nbsp;&nbsp;是故我舍诸欲乐，&nbsp;&nbsp;&nbsp;&nbsp;王位财宝皆除断，

&nbsp;&nbsp;&nbsp;&nbsp;要归佛教趣非家，&nbsp;&nbsp;&nbsp;&nbsp;为佛菩提因缘故。’

“舍利子，尔时轮王说伽他已，即于炽然精进佛所，剃除须发，服袈裟衣，以净信心弃舍家法，趣非家道，住空静处勤修梵行。于时复有六十拘胝百千众生，闻彼轮王出家学道，亦怀净信除舍俗相，随王出家修诸梵行。

“舍利子，时炽然精进如来，处世垂化，久乃涅槃。轮王苾芻见佛灭度，悲感充塞，奉接如来遗身舍利，起窣堵波严饰供养。其后不久便致命终，生睹史多天；受天报尽，还生赡部洲中，即于是劫，成阿耨多罗三藐三菩提，名曰妙行如来、应、正等觉、明行圆满、善逝、世间解、无上丈夫、调御士、天人师、佛、薄伽梵。其佛住世，满拘胝岁。声闻弟子，有拘胝那庾多而共集会，皆是大阿罗汉，诸漏已尽，乃至一切心得自在，已到究竟第一彼岸。妙行如来，安住百千菩萨摩诃萨，令于阿耨多罗三藐三菩提不复退转。又为无量无数诸众生等，宣扬妙法所应作已，入般涅槃。正法住世经余一劫，流布舍利饶益众生，亦如我今般涅槃后，舍利广流等无有异。”

尔时，佛告舍利子：“诸菩萨摩诃萨，行毗利耶波罗蜜多故，安住正勤行菩萨道，应当依随律仪菩萨摩诃萨，修学勇猛无倦精进波罗蜜多，不应依附彼枯骨琐住悭众生而为修学。舍利子，若有菩萨乐求菩提，不应他家而生悭吝。若复失念起悭吝时，应乐观察三种怖畏。何等为三？谓于他家数致来往，或因乞食，或复谈话，缠绵不已遂成亲好。见彼第二贤善苾芻，以贪著故便生悭嫉，或时微起一念恚心不相随顺，由是缘故当知摄受地狱诸苦业道，当知下生盲种于其心田，当知生边地业具足摄受。舍利子，我今为汝更说其相。谓彼菩萨，见诸贤善清净苾芻来至其所，辄生嫉妒瞋恚之心，内虽忿结而外现清白，与交言论，心乃悭吝，而身恒将遇随事供拟，或私处隐屏怒眼视之，或以不实事用加诬谤。舍利子，以是因缘，如是菩萨，当知摄受地狱业道，生盲种子植其中心；虽生人道，复在边地，遭诸苦楚，受生盲报；多被诽谤，为他役使，昼夜辛勤初无停息。舍利子，若诸菩萨设于他家起悭嫉时，应思惟此三种怖畏。”

尔时，如来说是语已，长老舍利子白佛言：“甚奇！世尊，未曾有也。是诸菩萨摩诃萨，极为希有，乃能善遇如来说是家悭出要之法。善哉！世尊，愿为我等诸声闻众，说正法要，离家悭相。所以者何？我等于佛法中，非为不愿脱于地狱、生盲边地、诽谤果报，常愿生于中国人趣。我等声闻，深欲乐闻离家悭法。唯愿世尊，舍无缘怨，不舍我等，必为宣说！”

尔时，佛告舍利子：“善哉！善哉！舍利子，甚为希有！汝等乃能住无浮谄，请问如来如是之义。谛听！谛听！当为汝说。舍利子，若有众生，欲随如来修学佛法，我当为彼如应显说。何以故？以诸众生能随佛学，如来不违彼意，必现其前而为说故。又舍利子，若有众生，不乐随佛修学正法，若为彼说，是人闻已，则当成立斗诤根本。舍利子，如是成就净信菩萨摩诃萨，行毗利耶波罗蜜多故，于诸佛法广生净信，长久大夜常乐观察，为欲救济沉溺众生故，往如来所，殷勤郑重咨疑问义，凡所敷演，乐欲听闻；既闻法已，复获广大清净深信，欢喜踊跃，倍加精进，受持正法如说修行。

“又舍利子，当来之世，我诸弟子少有苾芻，深心希乐趣般涅槃寂静之法，多依三事以为常业。何等为三？一者、常喜追求世间名利；二者、贪乐朋党，追求食家，往还不绝；三者、喜乐追求华饰房宇，贮积财富什物资具，是名依止追求三事。舍利子，是诸苾芻，以依如是三种事故，终不解脱三种恶趣。舍利子，如是苾芻，不乐解脱地狱、傍生、焰魔鬼趣，而返喜乐勤修灭尽趣天道法；又常勤修相言斗讼、讥刺离间、诤论之事；复乐摄受心不净信诸恶友等，舍空静林依泊村落，白衣俗人而为朋翼。舍利子，诸在家者作如是言：‘如是长老，数来我家，与我同好！我当供给，施其衣服、饮食、卧具、病缘医药诸余资具。彼住空闲诸长老等，既于俗人素无周接，我等如何与之言问？’以此事故，是诸苾芻，与在家者转相亲狎，更互谈说，但叙世事繁杂戏论。舍利子，是恶苾芻，乐共无良之人，同止游涉，久著住处，曾无移转；多觅朋党及多食家，数数瞻视躬行庆吊，由此事故密怀亲爱。设有客苾芻来都无供给，先行毁呰非法之言。而客苾芻实是贤圣，是恶苾芻亦不称说：‘汝为多闻，具戒清净。汝是预流、一来、不还、阿罗汉果。’如是等言全不称说。舍利子，是恶苾芻，在我法中，不修我法，更无余事，唯乐毁呰诃骂不息。舍利子，彼诸俗人为朋党者，又作是言：‘诸客苾芻，未曾与我共住久处，周旋还往。旧住苾芻，与我久住，情事相委，通致使命，经理缘务。以是义故，我当与诸旧住苾芻，共相护吝假为威势。’舍利子，以是等故，诸恶苾芻，于是经典若解不解，一切时中皆悉诽谤，毁呰不信。

“又舍利子，若复有人听闻如来所说经典，如是文句差别法门常乐听闻，闻便信解无疑惑者，必能舍离如是众生，及舍应往恶趣之业。如是，舍利子，修行无倦精进菩萨摩诃萨，听闻如是悭嫉等相往恶趣业；既闻是已，便不自行家悭等事，况复为他开示此法？舍利子，如是名为菩萨摩诃萨精勤无倦，修行毗利耶波罗蜜多，应如是学。

## 大宝积经卷第四十八

### 菩萨藏会第十二毗利耶波罗蜜多品第九之四

“复次，舍利子，菩萨摩诃萨精勤无倦，修习毗利耶波罗蜜多时，于诸众生起病者想。何以故？一切众生常是病者，恒为三种热恼所烧恼故。舍利子，何等名为三种热恼？所谓贪欲热恼、瞋恚热恼、愚痴热恼。菩萨摩诃萨作如是念：‘我等今者，应以如是无上正法阿竭陀膏药，涂傅如是热恼众生。何以故？由是无上正法清凉微妙膏药用涂傅故，一切众生贪瞋痴等诸热恼病皆悉除灭。’舍利子，诸菩萨摩诃萨，以是正法良药，涂傅众生令三毒灭故。是菩萨摩诃萨无倦正勤，修行毗利耶波罗蜜多，应如是学。

“复次，舍利子，菩萨摩诃萨，修行毗利耶波罗蜜多，其相无量，我今当说。舍利子，菩萨摩诃萨，常作是念，所谓一切众生皆是病者。何以故？由为三毒常热恼故。若有众生生地狱者，亦为如是贪瞋痴等之所烧恼；如是生傍生者，焰魔世界、人中、天上，所有众生无不为是三毒烧恼；若有众生成疑见等诸烦恼者，亦常为于贪瞋痴等之所烧恼。舍利子，是诸众生具烦恼病，非余良医及胜妙药若涂若傅能令贪瞋痴等热恼静息，唯除如来无上胜妙大法医王，及证法身菩萨摩诃萨，以大愿力自严持身为良药已，乃能除灭一切众生贪瞋痴等诸热恼病。

“复次，舍利子，汝应解了如是法门，所谓一切众生贪瞋痴病，非余医药而能差愈，唯有如来无上医王、法身菩萨，以大愿力而得除灭。舍利子，于汝意云何？众生界多？地等界多？”

舍利子白佛言：“世尊，如我解佛所说妙义，众生界多，非大地界，亦非水界、火界、风界所能比类。”

佛言：“如是，如是，如汝所说，众生界多，非大地界；乃至众生界多，非彼风界。舍利子，我今更说如是之相。舍利子，有诸众生身形微细，难可睹见，非佛法外诸神仙眼之所能及，亦非声闻、独觉天眼境界，唯是如来清净天眼所能照了。舍利子，如来以净天眼，明见如车轮量，所有微细含识众生，其数无量，多于三千大千世界于人天趣诸受生者。舍利子，如是无量无边诸有情界，乃至三千大千世界一切有情，若卵生、若胎生、若湿生、若化生、若有色、若无色、若有想、若无想、若非有想非无想，若可见、若不可见，如是乃至所有假名建立诸有情界；设使于一刹那，或一罗婆，或一牟呼多顷，非前非后，皆得人身；彼诸人等并成良医，寿命一劫，明练方术，通闲医道，为大医师善疗众病，皆如今者时缚迦医王。舍利子，彼诸医王同共集议，作如是言：‘有一众生怀贪瞋痴热恼之病，我为医王勤加功用，当为除灭。’如是，舍利子，设使彼等一一诸医，皆持清凉妙药，其量高广如苏迷卢山王，并又勤加功用，将欲灭一众生贪瞋痴恼。又彼诸医于是清凉药分山王，摩以为末，尽其劫寿涂一众生。一切医王尽其功术，并悉疲倦，乃至药分山王用末涂尽，皆亦不能灭一众生贪瞋痴等诸恼热病。

“复次，舍利子，诸佛如来出兴于世，见诸众生具烦恼病，如来但说一不净观无上正法阿竭陀膏药用以涂傅，无量众生贪欲热恼无不除灭。如是涂傅无量百众生、无量千众生、无量百千众生、无量拘胝众生，无量百拘胝、无量千拘胝、无量百千拘胝众生，无量拘胝那庾多众生，无量百拘胝那庾多、无量千拘胝那庾多、无量百千拘胝那庾多众生，如是无量姜羯罗众生，无量频跋罗众生，乃至无量不可说不可说众生，以闻一不净观故，贪欲热恼同时静息。舍利子，如来但说一慈悲观无上正法清凉妙药用以涂傅，无量众生瞋恚热恼皆得除灭；乃至不可说不可说众生，瞋恚除灭亦复如是。舍利子，如来但说一因缘观无上正法清凉妙药用以涂傅，无量众生愚痴热恼皆得止息；乃至不可说不可说众生，愚痴止息亦复如是。又舍利子，证得法身菩萨摩诃萨，亦以大愿自严持身为法良药，善能息灭无量众生三毒热恼，乃至息灭不可说不可说无量众生贪瞋痴等诸恼热病。

“复次，舍利子，如我先说证得成就法身菩萨摩诃萨，愿力持身而为良药，用灭无量不可说众生烦恼热病。如是等相，吾今更说，汝当谛听。舍利子，我念往昔过无数劫，有佛兴世，名曰燃灯如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，尔时燃灯如来应正等觉，为我授记，作如是言：‘汝摩纳婆，于当来世，过阿僧企耶劫，当得作佛，号释迦牟尼如来、应、正等觉乃至佛、薄伽梵。’舍利子，彼燃灯佛授我记已，尔时便证法身成就。佛灭度后，我为帝释，名微妙眼，于三十三天得大自在，具大神通，有大威德，宗族炽盛。

“舍利子，是时赡部洲中，有八万四千大城，有无量千村邑、聚落、市肆居止，复有无量百千拘胝那庾多一切众生住如是处，人物繁拥极为兴盛。舍利子，当于尔时，有大疫病，中劫出现。多有众生遭遇重病，身体溃烂，痈肿痤疖，疥癣恶疮，风热痰癊，互相违返。以要言之，一切病苦无不毕集。于时复有无量百千诸医药师，为欲救疗如是病苦，勤加功用，极致疲倦，而众生病无有愈者。舍利子，彼诸无量病苦众生不遇良医，为病所弊，无有救护，无有归趣，皆共呼嗟，失声号哭，涕泣横流，作如是言：‘我今受此无量重病，何处当有天、龙、药叉、健达缚及诸罗刹、人非人等，以大慈悲而能见为除我病者？若有能除我病苦者，我当不吝一切财宝，厚报其恩，随其教诲。’

“舍利子，我于尔时，以净天眼超过于人，见诸众生种种疫病逼恼其身，烦冤缠绕无有救济；又以天耳清净过人，彻听众生号诉之声，极为悲怨，酸楚难闻。舍利子，我于彼时，见闻是已，于是众生深起大悲，即作是念：‘一何苦哉！如是无量无边众生，遭是重病，无舍无宅、无救无护、无归依趣、无能疗者。我今决定为诸众生，为舍为宅、为救为护、为归依处、为医疗者，必令病恼普皆平复。’舍利子，我于尔时，便隐帝释高广之形，于赡部洲俱卢大城不远，受化生大众生身，名曰苏摩；既受生已，住虚空中，以伽他颂，遍告赡部洲内所有众生，说其颂曰：

&nbsp;&nbsp;&nbsp;&nbsp;“‘俱卢大城为不远，&nbsp;&nbsp;&nbsp;&nbsp;有大身者名苏摩，

&nbsp;&nbsp;&nbsp;&nbsp;若有众生啖其肉，&nbsp;&nbsp;&nbsp;&nbsp;一切病恼皆除愈。

&nbsp;&nbsp;&nbsp;&nbsp;彼无瞋恚诸忿害，&nbsp;&nbsp;&nbsp;&nbsp;为作良药生赡部，

&nbsp;&nbsp;&nbsp;&nbsp;汝当欣踊勿惊疑，&nbsp;&nbsp;&nbsp;&nbsp;随意割肉除众恼。’

“舍利子，尔时赡部洲内所有诸城，八万四千村落市肆，又无量千一切含识为病恼者，闻是声已，一时皆往俱卢大城，苏摩菩萨大身之所，竞以利刀或割或截彼之身肉。舍利子，苏摩菩萨行精进行，当被割时，于其身内，出大音声，说伽他曰：

&nbsp;&nbsp;&nbsp;&nbsp;“‘若此能实证菩提，&nbsp;&nbsp;&nbsp;&nbsp;智藏当成无尽者，

&nbsp;&nbsp;&nbsp;&nbsp;随我所发谛诚言，&nbsp;&nbsp;&nbsp;&nbsp;亦愿身肉常无尽。’

“舍利子，尔时赡部洲内，一切众生为病逼故，段段割截菩萨之身，或担持去，或就食者，虽被加害，以愿力故，随割随生无有缺减。舍利子，是诸众生啖食苏摩菩萨肉已，一切病患悉皆除灭；病既除差，复令众生心得安乐，形无变易。是诸众生身心安乐，展转声告遍赡部洲：‘来食肉已，病皆除愈，无有变易，身心安乐。’舍利子，尔时一切赡部洲中人民之类，若男若女、童男童女，食菩萨肉病除愈者，于是菩萨深怀恩慧，竞自思惟：‘是苏摩者极有重恩，除我病苦，施我安乐，令无变易。我当云何施设供养酬斯厚泽？’作是念已，咸共集会，诣俱卢大城苏摩菩萨大身之所。既到彼已，皆共围绕，感戴其恩，不能自胜，说伽他曰：

&nbsp;&nbsp;&nbsp;&nbsp;“‘仁为舍宅为救护，&nbsp;&nbsp;&nbsp;&nbsp;仁为良医妙药者，

&nbsp;&nbsp;&nbsp;&nbsp;唯愿哀怜垂教敕，&nbsp;&nbsp;&nbsp;&nbsp;我等如何修供养？’

“舍利子，我于尔时为是大身，拔济众生如是病苦，知是无量诸众生等，衔我重恩，归依我已，便灭所现苏摩大身，复帝释形住众生前，威光显盛而告之曰：‘卿等当知，若为病苦，由我身肉而得除差，卿等怀恩将思报者。卿等当知，我本不为村城、馆邑、王都、国土、田宅、舍屋住处等事，愍卿病苦行身肉施；我亦不为金、银、末尼、琉璃、真珠、珂贝、璧玉、珊瑚等宝行身肉施；我亦不为象马牛羊、放牧畜产行身肉施；我亦不为妇人丈夫、童男童女、奴婢仆使行身肉施；我亦不为肴膳饮食、衣服、卧具、病缘医药及余资蓄行身肉施；我亦不为园林池苑、宫殿楼观，愍卿病苦行身肉施。卿等当知，我本所以愍卿病苦行身肉施，为令众生离不善业。卿等但能为我永断永离杀生之业，永断永离不与取业，永断永离欲邪行业，如是永断永离虚诳语业、离间语业、粗恶语业、绮饰语业、贪欲瞋恚诸邪见业。卿等于此永断离者，是为利益，是为报恩。’舍利子，尔时帝释，复为大众，说伽他曰：

&nbsp;&nbsp;&nbsp;&nbsp;“‘我非为求珍宝聚，&nbsp;&nbsp;&nbsp;&nbsp;其量高广等迷卢，

&nbsp;&nbsp;&nbsp;&nbsp;亦不为求天玉女，&nbsp;&nbsp;&nbsp;&nbsp;及诸衣食床敷事。

&nbsp;&nbsp;&nbsp;&nbsp;欲奉苏摩大身者，&nbsp;&nbsp;&nbsp;&nbsp;但当尊重同和合，

&nbsp;&nbsp;&nbsp;&nbsp;展转慈心相敬视，&nbsp;&nbsp;&nbsp;&nbsp;专修净妙十业道。

&nbsp;&nbsp;&nbsp;&nbsp;卿等当于十业道，&nbsp;&nbsp;&nbsp;&nbsp;但常和合坚防守，

&nbsp;&nbsp;&nbsp;&nbsp;是名大兴法供养，&nbsp;&nbsp;&nbsp;&nbsp;菩萨非求世财故。

&nbsp;&nbsp;&nbsp;&nbsp;我不用诸世财宝，&nbsp;&nbsp;&nbsp;&nbsp;芳羞饮食妙衣服，

&nbsp;&nbsp;&nbsp;&nbsp;象马车乘牛羊等，&nbsp;&nbsp;&nbsp;&nbsp;床敷婇女资生具。

&nbsp;&nbsp;&nbsp;&nbsp;卿等但共同和合，&nbsp;&nbsp;&nbsp;&nbsp;善持清净十业道，

&nbsp;&nbsp;&nbsp;&nbsp;展转发起大慈心，&nbsp;&nbsp;&nbsp;&nbsp;彼此熏修利义意。’

“舍利子，尔时赡部洲内，无量众人闻我说是劝发之言，感恩德故顶礼我足，皆悉受持十种清净妙善业道。舍利子，我于尔时，为彼大众广宣正法，示教赞喜，便隐天身不现于世。如是，舍利子，我正忆念，往昔世时赡部洲中所有人民，食啖苏摩菩萨肉者，从是已来，乃至无有一人堕于恶趣。彼命终已，皆生三十三天，宿业力故与戒俱生。舍利子，我于尔时，复为彼天随其所应敷演法化，示教赞喜，皆令安住声闻乘中，或独觉乘，或有安住阿耨多罗一切智乘。如是等众闻我法故，或有已般涅槃、正般涅槃、当涅槃者。舍利子，汝观如是安住法身菩萨摩诃萨，行毗利耶波罗蜜多故，成就如是大神通力，成就如是大威德力，成就如是大势之力，乃能但舍一身之慧，而大成熟无边众生，皆住三乘得不退转。”

尔时，长老舍利子白佛言：“世尊，云何菩萨摩诃萨，行毗利耶波罗蜜多时，精勤修获法身之相？唯然！世尊，愿为解说。”

佛告舍利子：“菩萨摩诃萨法身之相，无生无死，坚固难坏犹如金刚，不可思议。而诸法身菩萨摩诃萨，为欲化度身坏众生故现坏身，又欲化诸身不坏者现不坏身，然此法身圆成具足，非火所烧，非刀能割，如彼金刚坚固难坏。舍利子，安住法身菩萨摩诃萨，行毗利耶波罗蜜多故，无倦精进，非有功用，但以其身，则能成熟无量众生，不假其心思量分别。即此菩萨身，自能知了诸身相，随入自身真如法性，自身真如随入诸法真如，诸法真如随入自身真如，自身真如随入诸佛真如，诸佛真如随入自身真如，自身真如随入去来现在真如，去来现在真如随入自身真如。又过去真如不违未来真如，亦非未来真如违过去真如；又过去真如不违现在真如，亦非现在真如违过去真如；又未来真如不违过去真如，亦非过去真如违未来真如；又未来真如不违现在真如，亦非现在真如违未来真如；又现在真如不违过去真如，亦非过去真如违现在真如；又现在真如不违未来真如，亦非未来真如违现在真如；又去来现在真如即蕴、界、处真如；又蕴、界、处真如即染污清净真如；又染污清净真如即流转寂灭真如；又流转寂灭真如即加行真如；又加行真如即一切行真如。而一切行即是真如，而此真如即一切行。

“复次，舍利子，夫真如者，即是实性，即是如性，是非不如性，是不远离性，是无发动性，是无娆乱性，是不相违性，是无违诤性。又舍利子，夫真如者，无所违诤，以无违诤名曰真如，然诸如来说名违诤。舍利子，真如说名随顺摄受。何因缘故，如来乃说以为违诤？舍利子，如来违于一切诤故，以是因缘，菩萨常现一切违诤。又诸如来本无违诤，亦未曾起。何以故？无违无诤说名如来，而常现诸色像违诤，非唯如来而有动乱。诸菩萨摩诃萨，以如实智观如来身，于如来身平等法性，即观自身平等法性；又于自身平等法性，观察如来平等法性；又于自身平等法性，观察诸身及以非身；于一切身及以非身，观察于彼不思议身。菩萨摩诃萨，于缘生法了一切身，既了知已引摄法身。舍利子，菩萨摩诃萨，当于引摄此法身时，我说是等便证法身；既得证已，又能示现蕴、界、处身，当知是身法身所显。是故，舍利子，一切众生，若有值遇如是法身，若见若闻，即皆调伏；触彼身时，能令众生作诸义利。

“复次，舍利子，如时缚迦大医王者，聚集众药和为形相，变成女像，妍质华美，净色悦人；由是医王善能作故，妙善成就善加严饰。舍利子，是药女像，虽无思虑又无分别，而能示现往来住止、若坐若卧。诸有豪贵大王、王子、大臣、长者及诸小王有病恼者，至时缚迦大医王所。尔时医王观其所治，即以药女赐为仇匹。彼诸人等既蒙所惠，便执药女暂身交触，一切患苦自然消除，无病安乐无有变异。舍利子，此时缚迦大医之王，疗治世间诸病妙智，余有世医无与等者。如是，舍利子，法身所显菩萨摩诃萨，亦复如是；乃至一切众生，若男若女、童男童女，有贪恚痴热恼病者，至菩萨所暂触其身，一切病苦皆得消灭，又觉其身离诸热恼。何以故？由诸菩萨摩诃萨本发大愿善清净故。

“复次，舍利子，法身菩萨摩诃萨，不由食搏食故，身得安住。虽复了知一切饮食本无所有，愍众生故而现受食。虽现食之，情无耽著，于其自身未曾顾恋。何以故？法身之力无退无减，不以饮食安住其身。又舍利子，法身菩萨摩诃萨，于诸生死虽可了知，而示现身有生有死。何以故？为欲成熟诸众生故，示现终尽。然此菩萨摩诃萨，了知诸法无有终尽；示现有生，了知诸法无有起作；虽现生起，了知诸法毕竟无生。又此法身以法为食，法力所持，依止于法本愿力故，无有功用成熟众生。舍利子，法身菩萨摩诃萨，如是等相，皆由无倦精进修行毗利耶波罗蜜多故，而便证入。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“身如金刚不可损，&nbsp;&nbsp;&nbsp;&nbsp;知时设化故现身，

&nbsp;&nbsp;&nbsp;&nbsp;毒恶刀火非烧害，&nbsp;&nbsp;&nbsp;&nbsp;见烧害者所化众。

&nbsp;&nbsp;&nbsp;&nbsp;有病则见为良药，&nbsp;&nbsp;&nbsp;&nbsp;饥渴众生见饮食，

&nbsp;&nbsp;&nbsp;&nbsp;以诸法性无分别，&nbsp;&nbsp;&nbsp;&nbsp;法身无身一理证。

&nbsp;&nbsp;&nbsp;&nbsp;了知一法从缘生，&nbsp;&nbsp;&nbsp;&nbsp;无摩纳婆意生等，

&nbsp;&nbsp;&nbsp;&nbsp;众缘有故苦纶运，&nbsp;&nbsp;&nbsp;&nbsp;众缘无故苦纶断。

&nbsp;&nbsp;&nbsp;&nbsp;了色不坚如聚沫，&nbsp;&nbsp;&nbsp;&nbsp;思惟诸受等浮泡，

&nbsp;&nbsp;&nbsp;&nbsp;想如热时阳焰动，&nbsp;&nbsp;&nbsp;&nbsp;芭蕉诸行应观察。

&nbsp;&nbsp;&nbsp;&nbsp;如世善幻舞戏者，&nbsp;&nbsp;&nbsp;&nbsp;刹那便现诸色像，

&nbsp;&nbsp;&nbsp;&nbsp;了知识用亦如是，&nbsp;&nbsp;&nbsp;&nbsp;智者于彼皆无愿。

&nbsp;&nbsp;&nbsp;&nbsp;知世财如箭离弦，&nbsp;&nbsp;&nbsp;&nbsp;复似电飞山水瀑，

&nbsp;&nbsp;&nbsp;&nbsp;暂聚还散类空云，&nbsp;&nbsp;&nbsp;&nbsp;智者于彼皆无愿。

&nbsp;&nbsp;&nbsp;&nbsp;诸有都无有众生，&nbsp;&nbsp;&nbsp;&nbsp;未曾不受天诸乐，

&nbsp;&nbsp;&nbsp;&nbsp;复堕地狱更贫苦，&nbsp;&nbsp;&nbsp;&nbsp;佛子观已不求天。

&nbsp;&nbsp;&nbsp;&nbsp;彼心无依似游空，&nbsp;&nbsp;&nbsp;&nbsp;非有非无离依止，

&nbsp;&nbsp;&nbsp;&nbsp;虽生诸有无生死，&nbsp;&nbsp;&nbsp;&nbsp;证无老死大我故。

“复次，舍利子，无倦精进菩萨摩诃萨，修行毗利耶波罗蜜多时，当应如是正心修学。舍利子，世间虽有诸医充满世界，不能了知三种大患。何以故？彼皆不善又无智故，而不能识贪瞋痴等三种大患。舍利子，彼无智医，非唯不识三种大患，又不了知三大良药对治三患。何等为三？所谓不能了知贪欲大患，不净良药而为对治；瞋恚大患，慈心良药而为对治；愚痴大患，缘起良药而为对治。舍利子，如是诸医惟能疗治一二别病，不能普治一切众病；惟能暂治少时降损，非为尽病毕竟除差。菩萨摩诃萨作如是念：‘我今行毗利耶波罗蜜多故修菩萨道，岂当随学如是诸医？我当依随诸佛世尊，善达诸法无上大医之王，毕竟疗治一切病者。是大医王，我今随从依凭修学；既修学已，我应普治一切病苦，岂当疗治别别诸病？我应毕竟除众病本，岂当暂差不除病本？’舍利子，是菩萨摩诃萨复作是念：‘我应积集如是无上正法阿竭陀膏药，当使一切众生闻药声已，贪瞋痴等极重大患自然消灭。’是故，舍利子，无倦精进菩萨摩诃萨，行毗利耶波罗蜜多故，积集如是无上正法阿竭陀膏药，涂傅一切有病众生，不与声闻、独觉法共，唯除如来无上大医之王善达一切法者。以无上正法阿竭陀膏药，遍涂所吹大法之螺；如是涂已便就吹之，其声遍告三千大千世界，于中所有非一众生闻是声已，但使一切贪瞋痴等诸大重病皆悉除灭。如是除灭，非一百众生，非一千众生，非一百千众生；如是除灭，非一拘胝众生，非一百拘胝、千拘胝、百千拘胝众生；如是除灭，非一拘胝那庾多众生，非一百拘胝那庾多、千拘胝那庾多、百千拘胝那庾多众生，非一姜羯罗众生；如是除灭，乃至不可说不可说众生所有三毒大患皆得除灭。

“复次，舍利子，如大雪山中，有大药王，名为毗伽摩。若闻其声，一切世间猛烈毒热，皆悉消灭。若药所住百踰缮那，其威盛故，令诸恶毒皆无势力。若以药王涂大螺鼓，若击若吹，其声所及；诸有众生，或饮毒药，或被毒螫、毒涂、毒刺众毒恼者，但闻如是螺鼓之声暂至于耳，一切诸毒皆得除灭。舍利子，如是毗伽摩大妙药王，一切世医皆不能识，唯除时缚迦大医王者，方知色性。如是，舍利子，无倦精进菩萨摩诃萨亦复如是，行毗利耶波罗蜜多故，积集如是无上正法阿竭陀膏药，不与声闻、独觉法共，唯除如来无上正法大医之王，能灭众生诸有病者。以无上正法阿竭陀膏药，用涂大法之螺；涂已吹之，声告三千大千世界，其中所有一切众生，乃至不可说不可说等，闻是声已，贪瞋痴等诸重大患，悉得寂灭无有遗余。

“复次，舍利子，如是无上正法阿竭陀膏药，从于何所而来集此？舍利子，当知如是膏药，从大菩提法器中来。又舍利子，彼菩提器从何而来？当知从菩萨法财宝箧中来。又舍利子，如是菩萨宝箧从何而来？当知不异大菩萨藏法门中来。是故，舍利子，无倦精进菩萨摩诃萨，为欲修行毗利耶波罗蜜多故，应极至诚寻求如是大菩萨藏法门经典，听闻受持，若读若诵，研究义理，广为众生宣说开示。舍利子，汝又应知如是之相，吾今当说，重显其义。若诸无倦精进菩萨摩诃萨，修行毗利耶波罗蜜多故，闻我说已，于是经典应极至诚，寻究义理，为他开示。

“舍利子，乃往古世，过阿僧企耶劫，广大无量、不可思议、难可度量乃至过是等数，又复过是等量。当于尔时，于此世界有佛出现，名赤莲华胜如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，彼佛声闻弟子一大集会，其数具满八十拘胝，皆是大阿罗汉，诸漏已尽，乃至获得诸心自在最胜波罗蜜。舍利子，彼佛寿量满八十岁，便般涅槃。正法住世经五百岁，像法住世亦五百岁。舍利流布如我今者，般涅槃后供养舍利当流布相。

“舍利子，彼佛去世入涅槃后，将满百年，有一菩萨他方界终，生此世界大王之家，适初生已，便唱是言：‘奇哉今者，生非法处！’又作是言：‘奇哉今者，生非法处！’如是唱已，复作是言：‘我于今者当行法行！我于今者当行法行！’尔时，众人皆生疑怪，以其所述同共号之，名为法行。舍利子，时法行王子，渐渐长大，诸根成满状年二十，净信舍家，趣无上道；既出家已，独止幽闲空寂林中，宴处静室。时，虚空中有大天神，来告之曰：‘苾芻当知，汝今若求如来佛果，声称高远尊上法者，但当勤学大菩萨藏微妙法门。若未获者，勿舍精进，专志寻求，无令不果。’舍利子，时法行苾芻，从彼天神闻斯语已，心大欢喜，踊跃无量，身意悦豫；即行寻访菩萨藏法，躬诣村城、王都、国邑乃至亭馆，展转寻求了无所得。尔时，法行苾芻，复更经历往诸僧坊，或见苾芻或苾芻尼，便至其所，作如是言：‘善哉！仁者，何处当有大菩萨藏微妙法门？菩萨摩诃萨依之修学，出生无量诸佛妙法。’彼便答言：‘苾芻，当知我初不闻何等名为大菩萨藏微妙法门。我于今者因汝说故，方闻大菩萨藏法门名字，来入我耳。’舍利子，尔时法行苾芻，重自思念：‘如是法门诸佛妙法，不应天神妄有所说。我于今者，要当不舍勇猛精进，乃至未闻大菩萨藏法门已来，中无懈废。’便更请问彼苾芻等：‘赤莲华胜如来般涅槃时，焚身之地为在何所？汝当示我此地方面，我当往彼行精进业。’彼苾芻等即告之言：‘苾芻，当知如是方面，是薄伽梵赤莲华胜如来焚身之地。’尔时，法行苾芻即往其所，到已顶礼，右绕无数，却退一面结跏趺坐，一心摄念想对彼佛，作是誓言：‘我于此处结跏趺坐。我若不从赤莲华胜如来，现前听闻大菩萨藏微妙法门者，要当不解此坐，不起此处。’舍利子，时法行王仙苾芻，精进坚固发如是誓，结跏趺坐过七日已，东方世界有薄伽梵，名曰宝藏如来应正等觉，为法行王仙苾芻故，从彼而来现其身前，为说开示八门句法，因又告曰：‘王仙苾芻，汝今当随八门句法大菩萨藏微妙法门精勤修行，则诸佛法不难得遂。’时王仙苾芻闻佛教已，精勤修习八门句法，于后不久便得成就不可思议无上多闻。即从地起离本坐处，为欲广行毗利耶波罗蜜多故，勇猛正勤，往诸村城、王都、国邑乃至亭馆，从一一处至一一处，展转宣说显通如是大菩萨藏微妙法门，满六十岁。于如是时教化众生，天人等众满拘胝数，皆得安住于三乘中。

“舍利子，彼王仙苾芻化众生已，临命终时，发如是言：‘愿我还生此佛世界人趣之中，当修法行。’作是愿已，便就命终。以愿力故，于此世界赡部洲中，生居士家。彼初生日，便唱是言：‘我于今者当修法行！’又作是言：‘我于今者当修法行！’尔时，众人因其所述，为立本号，还名法行。舍利子，是法行童子，形如八岁，净信舍家趣无上道。出家不久，以宿习故，法菩萨藏微妙法门，无上深义自然现前。法行苾芻，安住如是大菩萨藏，六十岁中广行法化，躬至村城、王都、国邑乃至亭馆，处处施化，为诸众生开示是法。于六十岁教化天人，满拘胝众，于三乘中皆已成熟，或住声闻乘，或住独觉乘，或住无上大乘之者。

“舍利子，彼时法行苾芻化众生已，临命终时，复发是言：‘愿我未来当得为人出家闻法。’既命终后，以愿力故，于此世界赡部洲中，生于王家。彼初生日，于上空中，天神唱言：‘此众生界，法胜菩萨出现于世。’又唱是言：‘此众生界，法胜菩萨出现于世。’尔时，众人闻天告已，便号王子以为法胜。舍利子，法胜王子，如是渐渐诸根成熟，壮年二十，净信舍家趣于非家。既出家已，众人便号法胜苾芻。舍利子，法胜苾芻，大念慧力之所持故，大菩萨藏微妙法门自然现前，精勤修习，能善永断众生疑惑。六十年中躬事巡化，游历村城、王都、国邑乃至亭馆，为诸众生开示是法。于六十岁，成熟拘胝诸天人众，悉令安住阿耨多罗三藐三菩提心。

“舍利子，法胜苾芻将欲命终，复发是言：‘愿我来世生人道中，正信出家。’适发愿已，便就命终，还生此界赡部洲中大富长者家。彼初生时，复有天神大声唱令：‘于此世界，得念菩萨今日出现。’如是再返。尔时，众人闻天告已，皆共号之，名为得念。舍利子，是得念菩萨诸根成满，壮如二十盛年之者，净信舍家趣于非家。才出家已，宿习力故，便得成就不可思议最胜无上不忘总持多闻具足。六十年中身行化导，巡历村城、王都、国邑乃至亭馆，处处流化宣说正法，断众生疑，开示如是大菩萨藏微妙法门。过六十岁，安置天人满一拘胝，或住声闻，或住独觉，或复安住无上佛智。

“舍利子，是得念菩萨化众生已，临命终时，复发是言：‘愿我未来生于人中，正信出家。’彼命终已，还生此界大王之家。初生之时，复有天神大声唱告：‘此有情界，依法菩萨出现于世。’如是再返。尔时，众人闻天告已，便名王子，以为依法。舍利子，依法菩萨，如是渐渐诸根成满，壮二十岁，以信舍家趣于非家。才出家已，宿习力故，便得成就无间断念念力持故，大菩萨藏微妙法门自然现前。舍利子，依法菩萨而作苾芻，五十年中游行教化，从一聚落至一聚落，从一村墟至一村墟，从城至城，从馆至馆，从国至国，从一王都至一王都，为诸众生开示如是菩萨藏法，断除疑惑。于五十岁，令四拘胝诸天人众，住声闻乘，住独觉乘，或住无上诸佛大乘。

“舍利子，是依法菩萨摩诃萨，从是命终，生于东方宝藏如来佛之世界。初生之时，即得成就不可思议无上多闻，教化示导六十八拘胝诸天人众，皆得成满安住三乘。舍利子，是依法菩萨摩诃萨，于彼宝藏如来法中化众生已，命终还来于此世界赤莲华胜佛土赡部洲中，生大王家。当初生时，彼所教化，六十八拘胝天人大众皆成熟者，于彼命终，亦随菩萨生此佛土，与是菩萨而为眷属。舍利子，当于尔时，此方世界有佛出世，名最高行如来、应、正等觉、明行圆满、善逝、世间解、无上丈夫、调御士、天人师、佛、薄伽梵。其佛寿命，满足八十拘胝岁。尔时人寿量与佛等。舍利子，最高行如来应正等觉，处世说法，一一岁中有一大会，一一大会皆有八十拘胝诸声闻众。其佛凡有八十拘胝声闻大会，纯是大阿罗汉。尔时菩萨为王子时，名曰勇施，成就多闻，聪睿胜观；与其眷属六十八拘胝，如是大众前后围绕，往诣薄伽梵最高行如来应正等觉所住之处；既到彼已，顶礼佛足，绕无数匝，却坐一面。

“舍利子，尔时最高行如来，了达勇施王子增上信乐，即便开示本行相应微妙胜法。时，勇施王子闻佛开示如是法已，豁然意解，得清净信；心清净故，即与六十八拘胝眷属，以信舍家趣于非家；既出家已，尽其寿量净修梵行。舍利子，时勇施王子，彼佛法中精进经行，于菩萨道，其心将证无上菩提。时，最高行如来便为授记，告诸大众：‘今此苾芻，勇施菩萨摩诃萨者，次我灭后，当证阿耨多罗三藐三菩提，出现世间，名大精进如来、应、正等觉、明行圆满、善逝、世间解、无上丈夫、调御士、天人师、佛、薄伽梵。’舍利子，是最高行如来，授彼记已便般涅槃。勇施菩萨见佛灭度，恋慕增感，恭敬供养如来舍利，广起灵庙利益众生，住持正法开化无量。其后不久，证得阿耨多罗三藐三菩提，名大精进。舍利子，是大精进如来，寿量半劫，其佛说法无量大会。一一集会，有十二那庾多声闻弟子，纯阿罗汉。

“舍利子，如是无倦精进菩萨摩诃萨，为欲修行毗利耶波罗蜜多故，郑重殷勤，寻求如是大菩萨藏微妙法门，听闻受持，若读若诵，思惟研究，开析义理，广为含生宣示演说；惟功不已遂至成佛，名大精进如来应正等觉，出兴于世，广宣法化饶益众生，如上所说。是故，舍利子，若有善男子、善女人，安住大乘微妙正行，欲疾证于阿耨多罗三藐三菩提者，应当奋发勇猛精进，郑重殷勤，寻求如是菩萨藏法；即得奉遇，恭敬听受，乃至广为含生宣说开阐。何以故？舍利子，勇猛精进菩萨摩诃萨，必因寻求大菩萨藏微妙法门，方得成满毗利耶波罗蜜多故。舍利子，是名菩萨摩诃萨勇猛精进，勤修毗利耶波罗蜜多，为众生故行菩萨行。若诸菩萨摩诃萨精进修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。

## 大宝积经卷第四十九

### 菩萨藏会第十二之十五静虑波罗蜜多品第十之一

“复次，舍利子，云何名为菩萨摩诃萨精勤修学静虑波罗蜜多，为众生故行菩萨行？

“舍利子，菩萨摩诃萨为众生故，具足勤修四种静虑。何谓为四？舍利子，菩萨摩诃萨离欲离恶不善法故，有寻有伺，离生喜乐，是名菩萨安住第一具足静虑。又舍利子，菩萨摩诃萨灭寻伺故，内正等净，心一趣体，无寻无伺，定生喜乐，是名菩萨安住第二具足静虑。又舍利子，菩萨摩诃萨，为离喜故，便住于舍，正念正知，身正受乐，众圣所说，有舍有念，乐住离喜，是名菩萨安住第三具足静虑。又舍利子，菩萨摩诃萨，为断乐故，断苦为先，及忧喜没，不苦不乐，舍念清净，是名菩萨安住第四具足静虑。舍利子，菩萨摩诃萨于是静虑，定心清白，无有秽浊，离随烦恼，不舍深定，而能发起一切静虑种种作业，是名菩萨摩诃萨依静虑波罗蜜多故，勤修如是四种静虑。

“复次，舍利子，云何菩萨摩诃萨静虑作业？所谓菩萨成就神通智业圆满。舍利子，云何名为菩萨神通？复以何等而为智业？舍利子，言通智者菩萨摩诃萨，成就通智具足五种。何等为五？所谓天眼作证智通、天耳作证智通、他心智作证智通、宿住忆念作证智通、如意足差别作证智通。舍利子，是名菩萨摩诃萨五种神通，菩萨于中具足成就智业圆满。

“复次，舍利子，云何菩萨摩诃萨天眼性作证智通？云何神通智业圆满？舍利子，菩萨摩诃萨，修行静虑波罗蜜多故，得是天眼智业圆满，如是定心清净明白，又无浊秽离随烦恼故，于含识死生作证智神通，其心善趣入。舍利子，如是菩萨摩诃萨，天眼清净，明亮显照，超过于人，观诸含识，若死若生、好色恶色、善趣恶趣、若劣若胜，随诸众生业所积集，悉能了知。如是以净天眼，见诸众生，成就身恶行，成就语恶行，成就意恶行，诽谤贤圣，发起邪见；彼由邪见业受因故，身坏终后，堕于恶趣生地狱中。如是众生，成就身妙行，成就语妙行，成就意妙行，不谤贤圣，发起正见；彼以正见业受因故，身坏命终，往生善趣天世界中。舍利子，是名菩萨摩诃萨天眼清净，超过于人，随诸众生业所积集悉能明见。

“复次，舍利子，菩萨摩诃萨，修行静虑波罗蜜多故，所获天眼明彻最胜，过诸含生所得天眼。舍利子，由是菩萨所获天眼极善明朗，彻视显现所有色相，若粗若细、若胜若劣、若远若近，如是诸境皆对目前悉能明见。又舍利子，菩萨摩诃萨由是眼故，一切有障诸色像等，经菩萨眼彻视明朗皆无障碍。是故，舍利子，此菩萨摩诃萨所获天眼，于诸天中为最为胜。如是一切那伽，一切药叉、健达缚、阿素洛，有学无学及阿罗汉、诸独觉等所得之眼；菩萨于彼所得天眼，作证智通，为最为上、为尊、为胜、为妙、为明清彻第一。

“复次，舍利子，菩萨摩诃萨，修行静虑波罗蜜多故，所获天眼，诸出离道之所发生，以是天眼极善明了彻视显现故。所有十方无量无边诸世界中，粗细胜劣、若近若远，一切诸色如实明见。又以是眼于彼十方无边无际诸世界中，所有含识生一切趣，除无色界，彼一切类皆能如实了知明见。又以是眼善知众生所有业因及业果报，又善了知彼诸众生所有诸根及诸根因诸根差别，悉能分别如实了知。

“复次，舍利子，菩萨摩诃萨，修行静虑波罗蜜多故，又以是眼能观十方无量无边诸佛国土功德庄严，皆对目前悉能现见；既现见已，清净修治，所行戒聚，即以回向所成佛土，清净功德之所庄严。舍利子，是名菩萨摩诃萨具足天眼，安住尸罗圆满回向。又舍利子，菩萨摩诃萨，天眼清朗超过于人，如实明见一切诸佛及菩萨僧；既现见已，彼诸正士所有轨则、景行根念、正智威仪、圣法解脱智、住证得总持胜智、巧妙智慧、方便善权，趣入如是一切胜妙法行，菩萨悉能如实明见，便志勤修速令圆满。

“复次，舍利子，菩萨摩诃萨，修行静虑波罗蜜多故，所得天眼清净超人，无量功德之所成就。何以故？是眼无障，于一切色悉能见故；是眼无著，于一切色无执著故；是眼解脱，解脱一切随眠见故；是眼清净，性清彻故；是眼无依，以诸境界无所依故；是眼无受，烦恼随眠不执受故；是眼无医，无疑惑故；是眼无缚，离障法故；是眼明了，证法明故；是眼依智，行非识故；是眼无染无恚无痴，远离一切烦恼浊故；是眼随顺胜决择分，以为圣行之所根故；是眼无碍相，于一切众生等放神光故；是眼清朗，离聚乱故；是眼无垢，性皎净故。又舍利子，是菩萨眼，能引佛眼，性如虚空，无所退舍；是菩萨眼，无著无缚，于诸爱恚皆悉远离；是菩萨眼，行义境界等行正法，清净智道于诸众生，善能安住高广大悲；是菩萨眼，于来求者无所恚碍；是菩萨眼，于犯戒者曾无讥毁；是菩萨眼，于诸愆失能随守护；是菩萨眼，于彼懒惰能施策进；是菩萨眼，于心乱者示静虑分；是菩萨眼，于恶慧者施正慧眼；是菩萨眼，行邪道者开示正路；是菩萨眼，于彼下劣信乐众生示现如来广大佛法；是菩萨眼，毕竟能趣一切智智，高广神通妙觉现前，乃至道场无有退转。舍利子，是名菩萨摩诃萨依静虑波罗蜜多故，获是天眼神通作证智业圆满。

“复次，舍利子，云何菩萨摩诃萨，修行静虑波罗蜜多故，获是天耳性作证智神通？复以何等神通智业具足圆满？舍利子，菩萨摩诃萨，以依静虑波罗蜜多故，勤修获得是天耳性，彻听清净超过于人；有二种声，人非人等若远若近，皆闻显现。舍利子，是菩萨摩诃萨，以天耳性，能闻十方无量无边诸世界中一切声响，所谓天声、龙声、药叉声、健达缚声、阿素洛声、揭路荼声、紧捺洛声、牟呼洛伽声、人非人声，及闻贤圣说法之声，如来声、独觉声、菩萨声、声闻声。如是等一切声响，菩萨摩诃萨，以天耳性彻听之力，悉现闻知。又能了知，诸弊恶趣所有音声，地狱声、畜生声、焰魔界声。如是等无量无边一切声响，菩萨摩诃萨，以天耳性彻听之力，悉能现闻。又诸小虫蚊虻蝇蚁，乃至微细有命之类，随所发声，菩萨摩诃萨，以天耳性悉能现闻。又舍利子，菩萨摩诃萨天耳清净，若诸众生于心所缘，起善不善发生语业，以天耳性，悉能了知。又能了知，或有诸业善因摄受，或有诸业不善因摄受，如是一切悉能了知。菩萨摩诃萨又能了知，或有语业贪随眠故，瞋恚发起；或有语业瞋随眠故，贪欲发起。又能了知，或有语业贪瞋随眠故，愚痴发起；或有语业痴随眠故，贪瞋发起。又能了知，或有语业贪随眠故，贪欲发起；或有语业瞋随眠故，瞋恚发起；或有语业痴随眠故，愚痴发起。如是一切随有言说，音声所显，悉能了知。又能了知，或有语业意解清净方便染碍，或有语业方便清净意解染碍。如是一切所有音声，菩萨摩诃萨，以无碍天耳大神通智，随诸远近皆如实知。

“复次，舍利子，菩萨摩诃萨，修行静虑波罗蜜多故，天耳通智清净明达。十方世界圣及非圣，所有音声皆悉听闻，复能分别无有错谬。虽闻听已，于圣音声不起欣爱，于非圣声不生嫌嫉。又于圣声听闻知故，获得大慈；于非圣声听闻知故，获得大悲。又十方诸声一时无量，菩萨摩诃萨，以前后际分齐智力，天耳无乱皆如实知。

“复次，舍利子，菩萨摩诃萨，以净天耳周广听闻，尽于十方一切世界，如来游化刹土之处，佛薄伽梵说法言音，悉皆听闻；既得闻已，念器不忘，一切能持不令流散，如处器中坚住不溢。如是，舍利子，菩萨摩诃萨，闻如来声亦复如是，悉能了知坚不坚法。又舍利子，是菩萨摩诃萨，为听法故，非于一佛所说法音而偏领受，于第二佛所说法音缠缚障碍。何以故？菩萨摩诃萨，闻法无厌故。虽复前后一切如来所说法音，皆能任持无有错谬。又菩萨摩诃萨，以净天耳，悉能听闻十方世界善不善声；此诸声中，有所显说时非时语，如是无量皆如实知。舍利子，何等名为时非时语？舍利子，诸佛菩萨善知时宜，或时为众广说法要，或时为众略说法要。菩萨摩诃萨，如是诸声皆悉闻已，以一音声随其所应广略开演。又舍利子，菩萨摩诃萨能善了知，或有实可记法，若为说者，恐恼他故，而不记别；或实非可记法，谓能引无义。菩萨摩诃萨，妙能随顺利他方便无量善巧，自净其心而便授记。

“复次，舍利子，菩萨摩诃萨，修行静虑波罗蜜多故，天耳清净彻听之力，知诸声相。或时具有如是相声，应须随喜而听闻者，菩萨摩诃萨，即便听闻如是相声；或时具有如是相声，不应随喜而听闻者，菩萨摩诃萨，便不听闻如是相声。又舍利子，菩萨摩诃萨，若处大众说法之时，众生耳识不能清净，便以神力加被于彼，令其解了说法音声。若诸众生于一切法皆欲领解，便令得闻如是法声；若诸众生不欣诸法，既无欲解，便令不闻如是法声。

“复次，舍利子，菩萨摩诃萨，修行静虑波罗蜜多故，获得如是天耳通智，所闻音响无量无边。又舍利子，天耳性者，能令诸法皆明净故；天耳性者，能令智慧性清彻故；天耳性者，能令菩萨自清净故；天耳性者，能令众生性清净故；天耳性者，极善审察如其文字，所说音词而能听闻明了通畅。又能悟入于五趣生所有含识种种言词、音声差别，菩萨悉能同其类音而为说法。舍利子，是菩萨摩诃萨天耳性通，唯能趣向如来天耳，必定不趣诸余乘行。舍利子，是名菩萨摩诃萨修行静虑波罗蜜多故，获天耳性彻听神通智业圆满。

“复次，舍利子，云何菩萨摩诃萨修行静虑波罗蜜多故，获是他心作证智神通？何等复名他心神通智业圆满？舍利子，菩萨摩诃萨，以是清净他心智通，明了所及尽于十方诸世界中所有含识无量心相，菩萨悉能如实了知。若诸众生，前际心相、后际心相、现在心相，菩萨于中皆能晓了。舍利子，是菩萨摩诃萨，具足如是他心通智故，以过去心智，悉能解入一切含识因及随因差别之心。何以故？由能了知如是众生是广大因所生心因。如是众生，是中品因所生心因；如是众生，是下劣因所生心因，如是一切皆如实知。菩萨摩诃萨又能了知，如是众生有施欲解相应根，如是众生有戒欲解相应根，如是众生有忍欲解相应根，如是众生有精进欲解相应根，如是众生有静虑欲解相应根，如是众生有智慧欲解相应根。如是一切诸根相应，菩萨悉能如实明了。菩萨摩诃萨又能了知，如是众生有慈行根，如是众生有悲行根，如是众生有喜行根，如是众生有舍行根，悉能了知如实分别。菩萨摩诃萨又能了知，如是众生有佛乘行根，如是众生有独觉乘行根，如是众生有声闻乘行根，如是一切皆能了知。菩萨摩诃萨又如实知，如是众生有强因力趣向大乘善因成就，如是众生有强缘力趣向大乘缘因成就，皆能如实分别了知。菩萨摩诃萨又如实知，如是众生有强因力，成就趣向大乘善因，然此众生，由方便因生下贱家；如是众生有强方便力，虽不成就广大善因，然此众生，更植因力生广大家，如是一切皆能了知。菩萨摩诃萨又能了知，如是众生，欲解清净，非方便净；如是众生，方便清净，非欲解净；如是众生，欲解清净，方便清净；如是众生，非欲解净，非方便净。舍利子，菩萨摩诃萨以是通力故，如是一切皆能了知。

“复次，舍利子，菩萨摩诃萨，修行静虑波罗蜜多时，获是他心通智故，所有一切众生，前际因根心行智，及随诸行说法智，如是皆名菩萨摩诃萨他心通智。舍利子，菩萨摩诃萨具是智故，以彼后际心入智通悉能了知，如是众生，于未来世当有戒因，于现在世而有施因；如是众生，于未来世当有施因，于现在世而有戒因；如是众生，于未来世当有精进因，于现在世而有忍因；如是众生，于未来世当有忍因，于现在世有精进因；如是众生，于未来世当有慧因，于现在世有静虑因；如是众生，于未来世当有静虑因，于现在世而有慧因。如是一切无量因行，悉如实知明了通达。菩萨摩诃萨又能了知，如是众生，于未来世当有出世行因，于现在世而有世间行因；如是众生，于未来世当有世间行因，于现在世而有出世行因，如是一切悉能了知。菩萨摩诃萨又能了知，如是众生，于未来世当有大乘因所生根，于现在世有独觉乘因所生根；如是众生，于未来世当有独觉乘因所生根，于现在世而有大乘因所生根；如是众生，于未来世当有大乘因所生根，于现在世有声闻乘因所生根；如是众生，于未来世当有声闻乘因所生根，于现在世而有大乘因所生根；如是众生，于未来世当有独觉乘因所生根，于现在世有声闻乘因所生根；如是众生，于未来世当有声闻乘因所生根，于现在世有独觉乘因所生根。如是，舍利子，如前所说，诸有因行及以有缘，于未来世一切众生当有是根。菩萨摩诃萨，以他心智通力故，若因若行若缘，皆能如实分别了知。舍利子，当知是诸菩萨摩诃萨，于未成熟诸众生所，发起正勤方便化导不生厌倦，随彼众生心能悟入为说正法。何以故？菩萨摩诃萨，善知如是正法器已，即便为说如是正法，说法之业常无差失，是故皆号之为不虚说法者。

“复次，舍利子，菩萨摩诃萨，修行静虑波罗蜜多故，获是他心智业通证，于现在世一切众生心及心法次第生起，如是无量悉皆了知。舍利子，云何名为心及心法次第转起，而能知耶？舍利子，菩萨摩诃萨，于诸含识，有贪心如实知有贪心，离贪心如实知离贪心；有瞋心如实知有瞋心，离瞋心如实知离瞋心；有痴心如实知有痴心，离痴心如实知离痴心。又复能知，由彼如是如是诸烦恼惑，覆障如是如是诸众生心。菩萨摩诃萨，皆于是等如实了知；既了知已，随彼如是诸烦恼等，出离正法而为宣说。

“复次，舍利子，菩萨摩诃萨，既具如是他心通智，将欲说法往大众中，先应观察一切大众诸根行等差别之相；既了知已，如彼众生所应行行而为说法。舍利子，当知是菩萨摩诃萨，以了知众生根心胜劣之智，能悉了知众生根心胜劣之性。舍利子，当知如是菩萨不妄轻毁于自心相及他心相。何以故？由此菩萨摩诃萨以智简集心相续故，如是以念简集、以悟简集、以趣简集、以慧简集、以觉简集心相续故，离烦恼习相续断绝，清净无垢明彻，无染无浊无躁，择照诸法，随入众生一切心行，如是简集心相续故。舍利子，菩萨摩诃萨，若能悟入如是一切心法智者，是名菩萨摩诃萨修行静虑波罗蜜多故，获是他心神通智业圆满成就之法。

“复次，舍利子，云何菩萨摩诃萨，修行静虑波罗蜜多时，获得宿住随念作证智神通智业圆满？舍利子，菩萨摩诃萨，以具如是宿住随念之智力故，尽于十方遍周世界所有众生非一种种诸宿住事悉能随念，如是一生、十生、百生、千生、若百千生，非一百生、非一千生、非一百千生，如是次第皆能了知。菩萨摩诃萨又能了知，坏劫、成劫、若成坏劫，非一坏劫、非一成劫、非一成坏劫，如是无量皆能了知。菩萨摩诃萨又知如是众生，曾于彼处，有如是名，有如是性，如是种类，如是色相，如是状貌，如是形像，如是饮食，如是久住，受如是等苦乐之事。菩萨摩诃萨，以宿住智皆能随念，又能了知如是众生，此处命终，彼处受生，彼处命终，此处受生，如是此彼命终、此彼受生。若自若他，如是一切所有行相，所有处所非一种种诸宿住事，菩萨摩诃萨，悉能随念分别了知。

“复次，舍利子，是菩萨摩诃萨，以依静虑波罗蜜多故，宿住念力善能随念，前际所有自宿住事，悉能了知又能随念；前际所有他诸有情，他数取趣所受非一，无量种种诸宿住事，皆能随念而得知之。菩萨摩诃萨又能随念，前际因生自善根因；又能随念，一切含识前际因生他善根因，如是一切随念了知。舍利子，是菩萨摩诃萨，宿住智力无量方便，以自善根回向菩提，能令众生各自忆识所有善根；又令众生于菩提心勤行摄受，如是一切随念能知；又能随念先世所有诸苦乐因，善知此因，皆趣无常、苦、无我等。舍利子，是菩萨摩诃萨，既知是已，于菩萨行，无色憍逸，无财憍逸，无眷属憍逸，无自在憍逸，无有希求转轮圣王憍逸，无有希求帝释天主憍逸，无有希求梵世天王憍逸，无有希求护世天王憍逸，无有希求诸处受生乐著憍逸，无有希求诸欲之王富乐憍逸，唯除为欲成熟众生便以愿力故受诸有。舍利子，如是菩萨摩诃萨，了知一切皆趣无常、苦、无我故，于过去世烦恼诸行，善能诃责轻毁厌恶；于现在世，更不容纳如是烦恼，乃至命难重苦因缘，终不造作不善之法及诸恶业。舍利子，是菩萨摩诃萨，以先所集一切善根，皆悉回向阿耨多罗三藐三菩提，令其增广现在所集诸善根等，为欲摄受一切众生，远离一切不平等回向故。是菩萨摩诃萨，具如是等诸善根已，绍三宝种令不断绝，皆为回向一切智智。舍利子，当知菩萨摩诃萨念定之力，乃能如是成就无量微妙善法。

“复次，舍利子，菩萨摩诃萨，修行静虑波罗蜜多故，获是宿住妙缘随念，极善安住住法界故；如是随念坚固不动，方便善巧简择集故；如是随念无有掉乱，已善修治静虑业故；如是随念无有躁扰，妙奢摩他善住持故；如是随念无诸迷谬，毗钵舍那善摄受故；如是随念性无鲁朴，善证清净现妙智故；如是随念能善忆持，久远诸念无忘失故；如是随念大宝伏藏，福德资粮善积集故；如是随念不随于他，智慧资粮善积集故；如是随念已到彼岸，诸度资粮善积集故。如是，舍利子，当知无量无边诸妙善法，皆由念力所任持故，于过去世及现在世，发起忆念无忘失法。舍利子，是名菩萨摩诃萨依静虑波罗蜜多故，获是宿住神通成就具足智业圆满。

“复次，舍利子，云何菩萨摩诃萨如意足作证智神通？何等复名如意足通智业圆满？舍利子，菩萨摩诃萨，依静虑波罗蜜多故，获是欲三摩地断行成就修如意足，如是勤心观三摩地断行成就修如意足。舍利子，是菩萨摩诃萨，依如是等欲勤心观助发之法，极善修治，极善成立，自在转故，能善修习四如意足。舍利子，菩萨摩诃萨，成就四种如意足已，随其愿欲；如意神通证得现前，能示非一种种神变。菩萨摩诃萨，虽现无量神通变化，皆为度脱诸众生故而修习之。舍利子，是诸众生，应见如是神通变化受调伏者；菩萨摩诃萨，随彼所应，即便显示如是神通无量变化，或现色相，或现威力，或冥加被众生，因是而从度脱。

“复次，舍利子，云何菩萨摩诃萨如意足通现诸色相调伏众生？舍利子，是菩萨摩诃萨，观诸众生由如是等诸色像现，若见若闻，方从调伏。菩萨即便随其所念，现斯色像，或现如来色像，或现独觉色像，或现声闻色像，或现天帝色像，或现梵王色像，或现护世天王色像，或现转轮圣王色像。如是等诸余色像，菩萨摩诃萨，随所化度皆能示现；乃至由现畜生色像，及余一切而调伏者，即便示现如是色像，为诸众生宣说正法。

“复次，舍利子，云何菩萨摩诃萨如意足通现诸威力？舍利子，菩萨摩诃萨，观诸众生恃增上慢，忿恚憍逸极怀深重，由如是力得调伏者。菩萨摩诃萨，随其所应，便为示现如是神力，或现摩诃诺伽那力，或现那罗延力四分之一，或现那罗延力全分之半，或现那罗延力具足全分，如是乃至渐致兼倍，令彼众生调伏化度。舍利子，菩萨摩诃萨，以静虑波罗蜜多如意足神通力故，能以二指举苏迷卢最大山王，轻转自在，犹如取一阿末罗果，复以山王掷置他方无边世界。舍利子，如此山王，举高一十六万八千踰缮那，量广八万四千踰缮那量，四宝所成高广第一，由是菩萨住如意足，虽掷异方，于菩萨力无损无减。又舍利子，菩萨摩诃萨，住如意足故，又能以此三千大千世界，如是纵广尽其际量，从水轮聚上至有顶，擎置掌中住经一劫，现诸威仪无有妨碍。舍利子，如是无量不可思议，菩萨摩诃萨，悉能随应示现神变。舍利子，菩萨摩诃萨，化现成就如是大力，为令力增上慢忿恚憍逸极重众生，见闻菩萨显现神变，所有恃力怀慢忿恚憍逸悉皆摧灭。菩萨了知既调伏已，随其所应为说法要。

“复次，舍利子，云何菩萨摩诃萨证得如意足通加被之智？舍利子，菩萨摩诃萨，即以如是加被智力，随所加念即便成就。舍利子，菩萨摩诃萨，若欲加念深广大海使如牛迹，即如其念令是大海量如牛迹；又欲加念微浅牛迹犹如大海，即如其念令是牛迹量同大海。又舍利子，菩萨摩诃萨，若欲加念劫烧大火令成水聚，即如其念便成水聚；加念水灾令成火灾，即如其念火灾便起。舍利子，以要言之，一切加念神足之门，菩萨摩诃萨，随念加之皆得成就。又舍利子，菩萨摩诃萨，若有加念下中上法互相转易，即随其念皆得成就。又舍利子，菩萨摩诃萨，凡所加念神通被物，贞固难坏不可转变，一切世间无有能令摇动隐没。若沙门、若婆罗门，诸天帝释、魔王、梵王，及余世间，皆无有能如法摇动及隐没者，唯除法主诸佛世尊，舍利子，当知是菩萨摩诃萨，以如是等加念持力，但为尊重，种种广大奇特变现，诸众生等，为宣正法故现威神。

“复次，舍利子，菩萨摩诃萨，修行静虑波罗蜜多故，获得如是如意神足无退自在，超过诸魔烦恼境界，趣入一切诸佛境界。是诸众生不恼方便，一切善根资粮积集，一切魔王及魔军众、诸威德天不能遮断。舍利子，是名菩萨摩诃萨依静虑波罗蜜多故，获是如意足作证神通智业圆满。

“复次，舍利子，云何菩萨摩诃萨依静虑波罗蜜多故得是神通？此神通者何等义理？复以何等而名为智？舍利子，菩萨摩诃萨，若观色像，名曰神通；若能了知色像尽法而不证尽，是名为智。又舍利子，若能听闻一切声响，是名神通；若能了知声响前际本不可说，是名为智。又舍利子，若能了达众生心行，是名神通；若能了知心性寂灭，不证彼灭，是名为智。又舍利子，若能随念过去边际，是名神通；若能了知三世无碍，是名为智。又舍利子，于诸佛土若往若来，是名神通；若知国土等虚空相，是名为智。又舍利子，了法兴起故，名为神通；观法平等，是名为智。又舍利子，明达诸世间，故名神通；不杂诸世间，是名为智。又舍利子，威势映夺一切释梵护世诸天，故名神通；了知一切声闻、缘觉其证下劣，是名为智。舍利子，诸如是等若通、若智，其德无量不可思议，是名菩萨摩诃萨依静虑波罗蜜多故，精勤获得如是神通智业圆满。

“复次，舍利子，菩萨摩诃萨，依静虑波罗蜜多故，证得无边深妙静定。何以故？舍利子，菩萨摩诃萨，乃至尔所无数烦恼积集心舍，菩萨于彼亦有尔所无数静虑资粮功德安住其心。又舍利子，菩萨摩诃萨，乃至尔所一切众生，以烦恼心生诸散乱，菩萨于彼亦应积集尔所静虑资粮功德。舍利子，是名菩萨摩诃萨所证静虑无量无边，皆由静虑波罗蜜多之所发起。

“复次，舍利子，菩萨摩诃萨，所证之定极善深妙。菩萨应时安住于中平等引摄，是处说名三摩呬多。舍利子，云何名为平等引摄？舍利子，三摩呬多者，引摄有情平等之性，故名此定三摩呬多。舍利子，三摩呬多者，引摄其心平等性故；又三摩呬多者，引摄欲解平等性故；又三摩呬多者，引摄方便平等性故；又三摩呬多者，引摄增上欲解平等性故；又三摩呬多者，引摄柁那平等性故，又能引摄尸罗、羼底、毗利耶、静虑、般罗若平等性故；又三摩呬多者，引摄一切诸法平等性故。舍利子，是名菩萨摩诃萨三摩呬多，深妙静虑引摄平等诸法性故。

“复次，舍利子，菩萨摩诃萨，依静虑波罗蜜多故，所获静虑微密深妙，唯智能入，亦得名为三摩半那。舍利子，何等名为三摩半那？舍利子，如是妙定等诸法性。所以者何？若菩提平等，即是一切有情平等；若一切有情平等，即是诸法平等；若能平等证入是平等性，是则名为三摩半那。又舍利子，若空性平等，即诸法平等；若能证入是平等性，是则名为三摩半那。如是无相、无愿及以无行性皆平等，即诸法平等；若能证入是平等性，是则名为三摩半那。又舍利子，若心性平等，即诸法平等；若能证入是平等性，是则名为三摩半那。舍利子，是名菩萨摩诃萨获是静虑三摩半那平等之性，皆因静虑波罗蜜多故，

“复次，舍利子，菩萨摩诃萨，依静虑波罗蜜多故，获是平等微妙静虑，于诸含识有恩无恩，皆生平等，心无简约。是故菩萨，等心于地，等心于水，等心于火，等心于风，等心虚空，无有高下亦无萎屈，安住善住证无动摇，于诸威仪心恒在定，又不分别所住威仪，心性纯熟乐处深定，不掉不举无有飘转，远诸愚钝言无杂乱，知义知法善识诸时，所谓迦罗吠罗及三摩耶，巧能随顺一切世间，而与世间性不相杂，超越世间利等八法，诸烦恼惑不能染污，杂愦闹处远于所行，唯常安止平等法性，不舍深定而现世间一切作业。舍利子，是名菩萨摩诃萨依静虑波罗蜜多故证入如是无量功德，当知皆是妙慧方便之所发起。

“复次，舍利子，云何菩萨摩诃萨依静虑波罗蜜多故证是妙慧及以方便？舍利子，菩萨摩诃萨，以大悲力系心于境为度众生，是名方便；证入寂静最极寂静，是名为慧。又舍利子，若能证入佛智无碍，是名方便；无有一法而可虑知，是名为慧。又舍利子，若能证入诸法摄观，是名方便；若于法性无杂思惟，是名为慧。又舍利子，平等证入佛身庄严而现在前，是名方便；观察法身性无处所，是名为慧。又舍利子，平等证入忆念诸佛所演言词梵言声等，是名方便；观察法性不可言说，是名为慧。又舍利子，平等证入其心安住金刚喻定，是名方便；念无散乱观察法性，是名为慧。又舍利子，若如是定安住本愿成熟众生，是为方便；观察众生皆无我性，是名为慧。又舍利子，若定缘彼增上境界，发起一切增上善根，是名方便；若能观察无根无住，是名为慧。又舍利子，若定修治佛土现前，是名方便；观察国土与虚空等，是名为慧。又舍利子，若定发起庄严道场，是名方便；若住寂静虑知诸法，是名为慧。又舍利子，若定发起转正法轮，是名方便；若观所转法轮无起，是名为慧。又舍利子，如是无量觉分资粮平等证入观察现前，是名方便；如是无量诸惑寂灭息除热恼，如来所有静虑妙乐，不与诸法而共相应，无有诸相诸相遍知，远离一切所缘境界，如是皆入菩萨正定所有静虑，舍利子，菩萨摩诃萨，若能如是观察具足，是名为慧。舍利子，若菩萨摩诃萨，成就如是无尽静虑，与静虑波罗蜜多相应故，一切恶魔不能得便，即名安住诸佛法器。舍利子，如是方便，如是妙慧，是名菩萨摩诃萨静虑波罗蜜多具足成就，皆是妙慧方便之所发起。

“复次，舍利子，菩萨摩诃萨，依静虑波罗蜜多故，具足成就不退神通，善能建立智所作业，非彼慢力之所发起，游戏神通示现世间，一切作用安住神通，发起世间一切大事。又舍利子，此神通者为大智相，具足世出世间微妙作用故；此神通者为大慧相，现见世出世间一切诸法故；此神通者为无尽相，随遍一切如虚空故；此神通者等见诸色，色无色中平等见故；此神通者善能随入音声法门，前际音声平等性故；此神通者能观众生一切心行，现见彼性故；此神通者善能随念一切诸劫，分别了知前后际故；此神通者善能示现无量神变，恒现在前无加行相故；此神通者了知漏尽，观待迦罗及三摩耶不过时故；此神通者是圣出世，于一切法决择分故。又舍利子，如是神通微妙甚深，声闻、独觉所不能测；如是神通有大威德，善能调伏一切有情；如是神通有大功业，证得灌顶一切诸法自在转故。如是，舍利子，是名菩萨摩诃萨依静虑波罗蜜多故，获是无退诸胜神通，善能建立智所作业，非彼慢力之所发起。

## 大宝积经卷第五十

### 菩萨藏会第十二之十六静虑波罗蜜品第十之二

“复次，舍利子，菩萨摩诃萨，修行静虑波罗蜜多故，获得如是无退神通，善能建立智所作业。舍利子，当知菩萨摩诃萨，得是通智，由清净心、鲜白心、明洁心、无浊心、离随烦恼心、善调顺心、善寂静心、善修治心，如是心相之所由生，静虑解脱三摩地三摩钵底之所发起。舍利子，是菩萨摩诃萨，处于世界，故作意生，非系缚生，不由系缚命终受生。何以故？是菩萨摩诃萨，解脱一切虚妄分别故，解脱一切非真实烦恼缚故，解脱一切颠倒妄执所依止故。是故此菩萨摩诃萨，随现世界，解脱而生；解脱命终，解脱受生。舍利子，是菩萨摩诃萨，现受生已成办大乘，圆满一切诸佛正教，遍游十方广求佛法。虽志有所求，而无取无得。随入诸佛法，即为一切法；随入一切法，即为诸佛法。如是菩萨，随入佛法及一切法，然不随彼法非法行。

“舍利子，菩萨摩诃萨，若能如实求诸法时，安住无取及无得者，是则无有一法而可入于算数。何以故？一切诸法超过算数道故。若能了达法平等性，是则不执法与非法。何以故？一切诸法性无执故。若计于中而有义者，是则获得广大无义。若有善能不计于义，是则义与非义不现前故。不见义者，于一切处觉慧无碍。是菩萨摩诃萨，若能如是了觉无碍，则为获得无障碍觉；若有无障碍觉，则于一切而无所著；若无所著，则无所住；若无所住，则无所乏；若无所乏，则无痴无求；若无痴无求，则无迷无惑；若无迷无惑，则无我所；若无我所，则无摄受；若无摄受，则无所执；若无所执，则无诤论；若无诤论，是则无诤沙门之法；若有无诤沙门法者，是则一切无碍无障等虚空求；若能等彼虚空求者，则不系属欲界、色界及无色界；若于诸处无系属者，则无色相及以形量；若其无是色相形量，则能如是随觉；若能如是随觉，则能如是通达。舍利子，云何说名随觉通达？舍利子，菩萨摩诃萨，若能随觉通达，是处无有少法可得，此则说名随觉通达。舍利子，诸菩萨摩诃萨，由平等证入如是随觉通达故，说是菩萨摩诃萨依静虑波罗蜜多，成就希奇未曾有法。

“复次，舍利子，云何名为菩萨摩诃萨成就希奇未曾有法？舍利子，菩萨摩诃萨，依静虑波罗蜜多故，虽行大慈而恒观无我，虽行大悲而知无众生，虽行大喜而知无命者，虽行大舍而知无数取，虽广行大施而心恒调顺，虽缘境净戒而心常寂静，虽随辱行忍而心无穷际，虽勤加精进而心能简集，虽入诸静虑而正心观察，虽遍行智慧而心无所行，虽行四念住而心无缘念亦无作意，虽行四正断而心无生灭，虽行如意足而心无戏论，虽行净信而心无系著，虽行正勤而心恒远离，虽行于念而心恒自在，虽住三摩地而心证平等，虽行般罗若而心本无根，虽行诸力而心无摧伏，虽行觉分而解析菩提，虽修道分而心无所修，虽行奢摩他而心恒寂灭，虽行毗钵舍那而心无定观，虽修行圣谛而毕竟遍知，虽成熟众生而心本清净，虽摄受正法而不坏法性，虽净佛国土而心等虚空，虽证无生法而心无所得，虽行不退转地而心性无退，虽获诸妙相而知性无相，虽庄严道场而心游三界常处周轮，虽降伏魔军而于诸含识无所摧伏，虽知诸法即菩提性而心随觉了，虽转法轮而心住法性无还无转，虽复示现大般涅槃而于生死性心常平等。如是，舍利子，是名菩萨摩诃萨平等证入随觉通达，如是希奇未曾有法，当知修行静虑波罗蜜多之所成就。

“复次，舍利子，何等名为菩萨摩诃萨依静虑波罗蜜多修学菩萨静虑之相？舍利子，菩萨静虑不住自性，为满如是三摩地故；菩萨静虑无有爱味，不为贪著自安乐故；菩萨静虑缘于大悲，为断一切众烦恼故；菩萨静虑定无退转，缘于欲性增上性故；菩萨静虑蓥发神通，了达众生诸心行故；菩萨静虑心欣爱悦，善能显发心自在故；菩萨静虑了知一切三摩钵底，映蔽一切色无色界故；菩萨静虑是为寂静，最胜寂静，近于寂静，映蔽声闻、独觉定故；菩萨静虑无有分别，极为究满妙清净故；菩萨静虑行品最胜，习气相续永除灭故；菩萨静虑以慧超度，超度一切诸世间故；菩萨静虑为诸含生欲解导首，善能度脱诸含生故；菩萨静虑绍三宝种令不断绝，以佛静虑无穷尽故；菩萨静虑最为高显，三摩呬多常现前故；菩萨静虑自在而转，诸有所作善圆满故；菩萨静虑是为大我，以妙智慧为大我故。舍利子，如是无量菩萨静虑，皆是菩萨摩诃萨依静虑波罗蜜多之所集起。

“复次，舍利子，菩萨摩诃萨静虑波罗蜜多，何等之法而为前导？舍利子，静虑波罗蜜多者，心静观智以为前导，心住一缘以为前导，心无散动以为前导，其心安住以为前导，心奢摩他以为前导，心三摩地以为前导，三摩地根以为前导，三摩地力以为前导，三摩地觉分以为前导，正三摩地以为前导，静虑解脱以为前导，九次第定以为前导，九灭除法以为前导，一切善法以为前导，伏烦恼怨以为前导，三摩地蕴具足圆满以为前导，菩萨摩诃萨诸三摩地以为前导，佛薄伽梵诸三摩地以为前导。舍利子，如是等无量静虑，皆为静虑波罗蜜多前导之法。舍利子，复有无量无边证寂静法，并是静虑波罗蜜多之所前导。舍利子，是名菩萨摩诃萨静虑波罗蜜多。菩萨摩诃萨，为阿耨多罗三藐三菩提故，当于是中发勤精进，具足修学，行菩萨行。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“静虑解脱到彼岸，&nbsp;&nbsp;&nbsp;&nbsp;勤行此行多劫海，

&nbsp;&nbsp;&nbsp;&nbsp;其心清净无浊秽，&nbsp;&nbsp;&nbsp;&nbsp;不染世法喻莲华。

&nbsp;&nbsp;&nbsp;&nbsp;有大静定名遍照，&nbsp;&nbsp;&nbsp;&nbsp;此定依修到彼岸，

&nbsp;&nbsp;&nbsp;&nbsp;又名月光净庄严，&nbsp;&nbsp;&nbsp;&nbsp;复名电光所严饰，

&nbsp;&nbsp;&nbsp;&nbsp;或名高行或心勇，&nbsp;&nbsp;&nbsp;&nbsp;或定名为无垢光，

&nbsp;&nbsp;&nbsp;&nbsp;或戒德办或无忧，&nbsp;&nbsp;&nbsp;&nbsp;或名诸法自在转，

&nbsp;&nbsp;&nbsp;&nbsp;或名法炬或法勇，&nbsp;&nbsp;&nbsp;&nbsp;或名山威法自在，

&nbsp;&nbsp;&nbsp;&nbsp;或正法智自然超，&nbsp;&nbsp;&nbsp;&nbsp;或持正法妙清净，

&nbsp;&nbsp;&nbsp;&nbsp;或名观察他心定，&nbsp;&nbsp;&nbsp;&nbsp;或名正法宝光明，

&nbsp;&nbsp;&nbsp;&nbsp;复名灭惑严胜幢，&nbsp;&nbsp;&nbsp;&nbsp;有定名为摧魔力，

&nbsp;&nbsp;&nbsp;&nbsp;或名断疑及无著，&nbsp;&nbsp;&nbsp;&nbsp;或定名为寂静灯，

&nbsp;&nbsp;&nbsp;&nbsp;或力高胜或十力，&nbsp;&nbsp;&nbsp;&nbsp;或名敬手大名称，

&nbsp;&nbsp;&nbsp;&nbsp;或名持山善安住，&nbsp;&nbsp;&nbsp;&nbsp;或苏迷卢大明灯，

&nbsp;&nbsp;&nbsp;&nbsp;或名无胜胜彼胜，&nbsp;&nbsp;&nbsp;&nbsp;或名智炬及慧行，

&nbsp;&nbsp;&nbsp;&nbsp;或无边智或自在，&nbsp;&nbsp;&nbsp;&nbsp;或名发慧寂静定，

&nbsp;&nbsp;&nbsp;&nbsp;或名月净日音声，&nbsp;&nbsp;&nbsp;&nbsp;或那罗延摧高慢，

&nbsp;&nbsp;&nbsp;&nbsp;或善调龙师子吼，&nbsp;&nbsp;&nbsp;&nbsp;或名远离种种想，

&nbsp;&nbsp;&nbsp;&nbsp;或名旋转或返还，&nbsp;&nbsp;&nbsp;&nbsp;或无瞚眼力清净，

&nbsp;&nbsp;&nbsp;&nbsp;或定名为念诸佛，&nbsp;&nbsp;&nbsp;&nbsp;或名念法或念僧，

&nbsp;&nbsp;&nbsp;&nbsp;或名智转或入空，&nbsp;&nbsp;&nbsp;&nbsp;或名无相或无愿，

&nbsp;&nbsp;&nbsp;&nbsp;或金刚喻或静地，&nbsp;&nbsp;&nbsp;&nbsp;或金刚地或高胜，

&nbsp;&nbsp;&nbsp;&nbsp;或名山王或不瞚，&nbsp;&nbsp;&nbsp;&nbsp;或无边转或净音，

&nbsp;&nbsp;&nbsp;&nbsp;或离烦恼或观察，&nbsp;&nbsp;&nbsp;&nbsp;或虚空妙或如空，

&nbsp;&nbsp;&nbsp;&nbsp;或发广大诸功德，&nbsp;&nbsp;&nbsp;&nbsp;或趣觉慧或念慧，

&nbsp;&nbsp;&nbsp;&nbsp;或辩无尽或相续，&nbsp;&nbsp;&nbsp;&nbsp;或无边说词无尽，

&nbsp;&nbsp;&nbsp;&nbsp;或无坏善作所作，&nbsp;&nbsp;&nbsp;&nbsp;或名观察或众悦，

&nbsp;&nbsp;&nbsp;&nbsp;或名慈现或悲广，&nbsp;&nbsp;&nbsp;&nbsp;或入欢喜或欣庆，

&nbsp;&nbsp;&nbsp;&nbsp;或舍或脱二种碍，&nbsp;&nbsp;&nbsp;&nbsp;或名法光或法义，

&nbsp;&nbsp;&nbsp;&nbsp;或金刚幢或智海，&nbsp;&nbsp;&nbsp;&nbsp;或解脱坚或众喜，

&nbsp;&nbsp;&nbsp;&nbsp;或名智炬无动定，&nbsp;&nbsp;&nbsp;&nbsp;或定名曰胜莲华，

&nbsp;&nbsp;&nbsp;&nbsp;或简集法或无动，&nbsp;&nbsp;&nbsp;&nbsp;或名慧上及寂静，

&nbsp;&nbsp;&nbsp;&nbsp;或无边光或佛海，&nbsp;&nbsp;&nbsp;&nbsp;或名解脱或智授，

&nbsp;&nbsp;&nbsp;&nbsp;或名如来妙庄严，&nbsp;&nbsp;&nbsp;&nbsp;或名无边胜光焰，

&nbsp;&nbsp;&nbsp;&nbsp;或名欢喜庄严土，&nbsp;&nbsp;&nbsp;&nbsp;或名悦豫众生意，

&nbsp;&nbsp;&nbsp;&nbsp;有定名为一切时，&nbsp;&nbsp;&nbsp;&nbsp;顺菩提道三摩地，

&nbsp;&nbsp;&nbsp;&nbsp;或定名为到彼岸，&nbsp;&nbsp;&nbsp;&nbsp;觉分华严施宝髻，

&nbsp;&nbsp;&nbsp;&nbsp;或施甘露坚解脱，&nbsp;&nbsp;&nbsp;&nbsp;或风无动盛光明，

&nbsp;&nbsp;&nbsp;&nbsp;或名海潮沟宝藏，&nbsp;&nbsp;&nbsp;&nbsp;诸那罗延山峰力，

&nbsp;&nbsp;&nbsp;&nbsp;或名神通广大义，&nbsp;&nbsp;&nbsp;&nbsp;妙善摄受三摩地，

&nbsp;&nbsp;&nbsp;&nbsp;或定名为大通照，&nbsp;&nbsp;&nbsp;&nbsp;诸佛如来之境界。

&nbsp;&nbsp;&nbsp;&nbsp;证得如斯寂静定，&nbsp;&nbsp;&nbsp;&nbsp;及余拘胝无有边，

&nbsp;&nbsp;&nbsp;&nbsp;修行静虑到彼岸，&nbsp;&nbsp;&nbsp;&nbsp;菩萨功德广无量。

&nbsp;&nbsp;&nbsp;&nbsp;行住恒游静虑境，&nbsp;&nbsp;&nbsp;&nbsp;其心无扰常澹泊，

&nbsp;&nbsp;&nbsp;&nbsp;若坐若卧止定中，&nbsp;&nbsp;&nbsp;&nbsp;无有威仪不在定。

&nbsp;&nbsp;&nbsp;&nbsp;处定能发大音声，&nbsp;&nbsp;&nbsp;&nbsp;以诸法性恒寂静，

&nbsp;&nbsp;&nbsp;&nbsp;无异分别无自在，&nbsp;&nbsp;&nbsp;&nbsp;无我无命无分别。

&nbsp;&nbsp;&nbsp;&nbsp;如是及余无涯际，&nbsp;&nbsp;&nbsp;&nbsp;无有数量功德海，

&nbsp;&nbsp;&nbsp;&nbsp;聪睿菩萨愍含灵，&nbsp;&nbsp;&nbsp;&nbsp;修行静虑到彼岸。

### 般若波罗蜜多品第十一之一

“复次，舍利子，云何菩萨摩诃萨般若波罗蜜多？菩萨摩诃萨，为阿耨多罗三藐三菩提故，依此勤修行菩萨行。

“舍利子，菩萨行般若波罗蜜多故，于菩萨藏微妙法门，殷勤郑重，听闻受持，若读若诵，思择义理；既能通达，复为他人广宣敷演，开示其要。舍利子，若有菩萨摩诃萨，闻我说已如法奉行，于菩萨藏微妙法门，殷勤郑重，听闻受持，读诵研寻，通达其义，为他宣说广开示已，当知是人证得如是无尽慧相。舍利子，如是慧者，为何等相？云何入证？舍利子，所言慧者，以闻为相，菩萨之人如理证入，是故说为无尽慧相。又舍利子，如是之相，我当广说。谓此相者，菩萨摩诃萨为求正法，欲乐为相，欲解为相，方便为相，善友为相，无慢为相，于多闻所恭敬为相，尊重为相，旋绕为相，谦敬为相，亲觐为相，谛闻为相，承事为相，思惟为相，不乱为相，珍宝想为相，良药想为相，息诸病想为相，念器为相，趣觉为相，乐大慧为相，证入觉为相，闻无厌足为相，舍增益为相，调顺离薪为相，亲近多闻者为相，于诸作事喜爱为相，身调适为相，心勇锐为相。又舍利子，菩萨摩诃萨，于听法众无倦听闻为相，听闻正义为相，听闻正法为相，听闻正行为相，听闻证智为相，听闻波罗蜜多为相，听闻菩萨藏法为相，听闻诸摄法为相，听闻方便善巧为相，听闻梵住为相，听闻神通为相，听闻正念正智为相，听闻念住为相，听闻正胜为相，听闻神足为相，听闻缘起为相，听闻无常为相，听闻苦法为相，听闻无我为相，听闻寂静为相，听闻空为相，听闻无相为相，听闻无愿为相，听闻无加行为相，听闻善根加行为相。又舍利子，如是自在为相，闻法为相，对治杂染为相，制伏一切烦恼想为相，赞美智者为相，亲觐圣者为相，远离非圣为相，听闻圣者为相，听闻诸根为相，听闻修习随念为相，听闻觉分为相，听闻圣八支道为相，听闻如来力、无所畏、大慈大悲大喜大舍、无碍辩才、十八不共佛法为相。

“如是，舍利子，当知菩萨摩诃萨，若于此听闻，即于此解了；若于此解了，即于此正行。何以故？舍利子，若菩萨摩诃萨，于菩萨藏微妙法门，闻相趣入，方便无量，吾今略说四十一种。舍利子，何等为相？一者、若有菩萨，于此法门生欲乐者，当知此菩萨摩诃萨，即为听闻闻便解了，既解了已便行正行；二者、若有菩萨，于此法门生于欲解，当知此人，即是听闻解了，行于正行；三者、若有菩萨，于此法门方便趣入，当知此人即是听闻解了，行于正行；四者、若有菩萨，亲近善友，此人即为听闻解了，行于正行；五者、若有菩萨，于多闻所心无有慢，此人即为听闻解了，行于正行；六者、若有菩萨，恭敬多闻，此人即为听闻解了，行于正行；七者、若有菩萨，于多闻者生尊重心，此人即为听闻解了，行于正行；八者、若有菩萨，于多闻所旋绕奉敬，此人即为听闻解了，行于正行；九者、若有菩萨，于多闻所行谦下心，此人即为听闻解了，行于正行；十者、若有菩萨，亲近多闻，此人即为听闻解了，行于正行；十一、若有菩萨，于多闻所摄耳谛听，此人即为听闻解了，行于正行；十二、若有菩萨，于多闻所承事迎逆，此人即为听闻解了，行于正行；十三、若有菩萨，于多闻所思惟义趣，心定不乱，此人即为听闻解了，行于正行；十四、若有菩萨，于多闻所起珍宝想，此人即为听闻解了，行于正行；十五、若有菩萨，于多闻所起良药想，此人即为听闻解了，行于正行；十六、若有菩萨，于多闻所能起息灭贪瞋痴想，此人则为听闻解了，行于正行；十七、若有菩萨，于多闻所闻已能持，此人则为听闻解了，行于正行；十八、若有菩萨，趣觉于法，此人则为听闻解了，行于正行；十九、若有菩萨，于多闻所乐其智慧，此人则为听闻解了，行于正行；二十、若有菩萨于多闻所闻已觉悟，此人则为听闻解了，行于正行；二十一、若有菩萨，闻无厌足，此人则为听闻解了，行于正行；二十二、若有菩萨，闻说柁那便增长舍，此人则为听闻解了，行于正行；二十三、若有菩萨，闻说尸罗便守护戒，此人则为听闻解了，行于正行；二十四、若有菩萨，闻说羼底便能修忍，此人则为听闻解了，行于正行；二十五、若有菩萨，闻说毗利耶便起正勤无倦精进，此人则为听闻解了，行于正行；二十六、若有菩萨，闻说静虑便入静虑其心不散，此人则为听闻解了，行于正行；二十七、若有菩萨，闻说般罗若其心决定，便修智慧为尽诸漏，此人则为听闻解了，行于正行；二十八、若有菩萨，于多闻所生大欢喜，此人则为听闻解了，行于正行；二十九、若有菩萨，听闻法已身调适者，此人则为听闻解了，行于正行；三十、若有菩萨，听闻法已其心勇锐，此人则为听闻解了，行于正行；三十一、若有菩萨，闻大乘经心生信欲，此人则为听闻解了，行于正行；三十二、若有菩萨，闻摄法已其心趣入，此人则为听闻解了，行于正行；三十三、若有菩萨，闻说念住便即趣于身受心法，此人则为听闻解了，行于正行；三十四、若有菩萨，闻说正胜，便于恶法已生未生，若背若舍，若彼善法已生未生，不舍觉转，此人则为听闻解了，行于正行；三十五、若有菩萨，闻说神足即能奉行生身轻性，生心轻性，生欲轻性，此人则为听闻解了，行于正行；三十六、若有菩萨，闻说静虑便静思惟其心趣入，此人则为听闻解了，行于正行；三十七、若有菩萨闻诸法中不轻蔑行，便于众生起大慈心，于入苦者起大悲心，于正法所起大喜心，于不善所起大舍心，此人则为听闻解了，行于正行；三十八、若有菩萨，闻说根已，其心趣入于彼诸根，所谓信根、精进根、念根、慧根、三摩地根，此人则为听闻解了，行于正行；三十九、若有菩萨闻说觉分，其心趣入觉悟法性，此人则为听闻解了，行于正行；四十、若有菩萨，闻说道支，其心趣入涅槃正路，此人则为听闻解了，行于正行；四十一、若有菩萨，闻说如来力、无所畏、大慈大悲大喜大舍、无碍辩才、十八不共佛法及余无量诸佛正法，皆听闻已，其心趣入阿耨多罗三藐三菩提，此人如是如法听闻，既听闻已便能解了，既解了已行于正行。舍利子，我已说是四十一法趣入闻相，诸菩萨摩诃萨当于中学。舍利子，如是名为菩萨摩诃萨修行般若波罗蜜多闻慧本相。

“复次，舍利子，菩萨摩诃萨，修行般若波罗蜜多行菩萨行者，应于如是大菩萨藏微妙法门，郑重听闻，受持读诵，思惟其义，通微妙法，复为他人广分别说，是行资粮。舍利子，云何菩萨摩诃萨于如是法而起正行？舍利子，菩萨于法起正行者，所谓如说修行，建立而住，是名于法而起正行；若复有能一切不取，是名于法而起正行。何以故？舍利子，若取于法，即名邪行。无处无位执取法人，由如是法能得出离，必无是处。何以故？无取行人，于法无行，尚应生疑，无作用故，况取法行而非邪行？是故应当不取诸法而行正行。又舍利子，若于诸法无有障碍，是名正行；若于诸法不轻蔑者，是名正行；若于诸法不取不舍、不生不灭，是名正行；乃至若于诸法无合无散，是名正行。又舍利子，如我所说若有是处，无有少法而可见闻，亦无可说，如是一切诸法非可得见、非可执取。何以故？一切诸法皆是一相，所谓无相。

“又舍利子，一切诸法性本无相。若有菩萨说于无相，是则无相还应可说。何以故？无相、有相皆无相故，不可说言，此为有相，此为无相。舍利子，若有菩萨摩诃萨，能悟如是一切法相即是无相，不可得见，不可执取，如法了知，是名正行。菩萨摩诃萨，勤修如是正法行已，当于诸法证入无障照明之慧。如是，舍利子，是名菩萨摩诃萨般若波罗蜜多正行之相。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“安住正行聪睿者，&nbsp;&nbsp;&nbsp;&nbsp;于菩萨藏善决定，

&nbsp;&nbsp;&nbsp;&nbsp;此人于法不起执，&nbsp;&nbsp;&nbsp;&nbsp;无执取行相如是。

&nbsp;&nbsp;&nbsp;&nbsp;证得诸法不为空，&nbsp;&nbsp;&nbsp;&nbsp;非于诸法空平等，

&nbsp;&nbsp;&nbsp;&nbsp;又非空法有所执，&nbsp;&nbsp;&nbsp;&nbsp;无执正行相如是。

&nbsp;&nbsp;&nbsp;&nbsp;于法无取亦无舍，&nbsp;&nbsp;&nbsp;&nbsp;亦非取法以为法，

&nbsp;&nbsp;&nbsp;&nbsp;无取是名诸法相，&nbsp;&nbsp;&nbsp;&nbsp;无取正行相如是。

&nbsp;&nbsp;&nbsp;&nbsp;若于诸法智无碍，&nbsp;&nbsp;&nbsp;&nbsp;此智无有不焚烧，

&nbsp;&nbsp;&nbsp;&nbsp;于焚烧智无所执，&nbsp;&nbsp;&nbsp;&nbsp;诸法正行相如是。

&nbsp;&nbsp;&nbsp;&nbsp;智者安住远离德，&nbsp;&nbsp;&nbsp;&nbsp;于法应起勤精进，

&nbsp;&nbsp;&nbsp;&nbsp;若能依止轨则行，&nbsp;&nbsp;&nbsp;&nbsp;尔时当入清净门。

&nbsp;&nbsp;&nbsp;&nbsp;是清净门通诸法，&nbsp;&nbsp;&nbsp;&nbsp;亦了有情诸欲解，

&nbsp;&nbsp;&nbsp;&nbsp;智者虽知无所观，&nbsp;&nbsp;&nbsp;&nbsp;而能演宣如是法。

&nbsp;&nbsp;&nbsp;&nbsp;于甚深法了胜义，&nbsp;&nbsp;&nbsp;&nbsp;常于深义胜决择，

&nbsp;&nbsp;&nbsp;&nbsp;踊现无边功德行，&nbsp;&nbsp;&nbsp;&nbsp;明智多闻如大海。

&nbsp;&nbsp;&nbsp;&nbsp;于彼所说诸文义，&nbsp;&nbsp;&nbsp;&nbsp;究竟无能证得者，

&nbsp;&nbsp;&nbsp;&nbsp;以彼文义俱无边，&nbsp;&nbsp;&nbsp;&nbsp;真实正行恒无动。

“复次，舍利子，菩萨摩诃萨，修行般若波罗蜜多时，于菩萨藏微妙法门，殷重听闻，乃至为他如法说已，当知是菩萨摩诃萨，于一切法获得光明，能破一切无明黑闇及诸翳膜。舍利子，如是光明即为智慧。何以故？善不善法皆能明了，如实知故。是菩萨摩诃萨，修如是法获明慧已，乃至命难众苦因缘，决定不造诸不善法。舍利子，是菩萨摩诃萨，为欲永灭不善法故，随所闻法极善通达；既通达已，是则说为牟尼寂静。如是，舍利子，是名菩萨摩诃萨修行般若波罗蜜多时正行之相。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“如人入闇室，&nbsp;&nbsp;&nbsp;&nbsp;覆蔽绝光明，

&nbsp;&nbsp;&nbsp;&nbsp;虽有众色像，&nbsp;&nbsp;&nbsp;&nbsp;非明眼所见。

&nbsp;&nbsp;&nbsp;&nbsp;如是虽有人，&nbsp;&nbsp;&nbsp;&nbsp;内具诸明解，

&nbsp;&nbsp;&nbsp;&nbsp;不闻于正法，&nbsp;&nbsp;&nbsp;&nbsp;善恶何能晓？

&nbsp;&nbsp;&nbsp;&nbsp;多闻解了法，&nbsp;&nbsp;&nbsp;&nbsp;多闻不造恶，

&nbsp;&nbsp;&nbsp;&nbsp;多闻舍无义，&nbsp;&nbsp;&nbsp;&nbsp;多闻得涅槃。

&nbsp;&nbsp;&nbsp;&nbsp;善听增长闻，&nbsp;&nbsp;&nbsp;&nbsp;闻能增长慧，

&nbsp;&nbsp;&nbsp;&nbsp;慧能修净义，&nbsp;&nbsp;&nbsp;&nbsp;得义能招乐。

&nbsp;&nbsp;&nbsp;&nbsp;聪慧得义已，&nbsp;&nbsp;&nbsp;&nbsp;证现法涅槃，

&nbsp;&nbsp;&nbsp;&nbsp;净觉法相应，&nbsp;&nbsp;&nbsp;&nbsp;证得第一乐。

&nbsp;&nbsp;&nbsp;&nbsp;闻菩萨藏已，&nbsp;&nbsp;&nbsp;&nbsp;正法善安住，

&nbsp;&nbsp;&nbsp;&nbsp;为世大光明，&nbsp;&nbsp;&nbsp;&nbsp;行菩提妙行。

“复次，舍利子，菩萨摩诃萨，为欲修行般若波罗蜜多故，于能受持菩萨藏经正行人所，深起敬心善知识想；既生想已，又于大菩萨藏微妙法门，倍复寻求，令此法门转增明净。舍利子，是菩萨摩诃萨为求菩萨藏故，发生信欲，策励正勤，检摄其心，令定安住。是菩萨摩诃萨，于四正断方便修成，一切法中得无障碍。如是，舍利子，是名菩萨摩诃萨般若波罗蜜多正行之相。”

尔时，世尊欲重宣此义，而说颂曰：

&nbsp;&nbsp;&nbsp;&nbsp;“所谓说法者，&nbsp;&nbsp;&nbsp;&nbsp;即为善知识，

&nbsp;&nbsp;&nbsp;&nbsp;恭敬听闻法，&nbsp;&nbsp;&nbsp;&nbsp;安住于正行。

&nbsp;&nbsp;&nbsp;&nbsp;欲解常无退，&nbsp;&nbsp;&nbsp;&nbsp;精进常高勇，

&nbsp;&nbsp;&nbsp;&nbsp;净慧常修治，&nbsp;&nbsp;&nbsp;&nbsp;于智常安住。

&nbsp;&nbsp;&nbsp;&nbsp;自然达诸法，&nbsp;&nbsp;&nbsp;&nbsp;不随于信行，

&nbsp;&nbsp;&nbsp;&nbsp;以智观于法，&nbsp;&nbsp;&nbsp;&nbsp;是为诸佛说。

&nbsp;&nbsp;&nbsp;&nbsp;智者分别句，&nbsp;&nbsp;&nbsp;&nbsp;趣义善加学，

&nbsp;&nbsp;&nbsp;&nbsp;于白黑品等，&nbsp;&nbsp;&nbsp;&nbsp;常修常远离。

&nbsp;&nbsp;&nbsp;&nbsp;心曾无厌倦，&nbsp;&nbsp;&nbsp;&nbsp;于法无退没，

&nbsp;&nbsp;&nbsp;&nbsp;身欲并轻安，&nbsp;&nbsp;&nbsp;&nbsp;速得心精进。

&nbsp;&nbsp;&nbsp;&nbsp;由闻法增智，&nbsp;&nbsp;&nbsp;&nbsp;智增无退念，

&nbsp;&nbsp;&nbsp;&nbsp;智恒依念住，&nbsp;&nbsp;&nbsp;&nbsp;了知净秽法。

&nbsp;&nbsp;&nbsp;&nbsp;学于无上法，&nbsp;&nbsp;&nbsp;&nbsp;趣胜念慧力，

&nbsp;&nbsp;&nbsp;&nbsp;了众生欲解，&nbsp;&nbsp;&nbsp;&nbsp;自学于长夜。

&nbsp;&nbsp;&nbsp;&nbsp;学法已升进，&nbsp;&nbsp;&nbsp;&nbsp;极进智清净，

&nbsp;&nbsp;&nbsp;&nbsp;了众生欲解，&nbsp;&nbsp;&nbsp;&nbsp;如解便开示。

“复次，舍利子，菩萨摩诃萨修行般若波罗蜜多时，于菩萨藏微妙法门，如是寻求通达觉慧，依是清净善法明门，菩萨常应如是修学。舍利子，若有菩萨摩诃萨于法修学，应作是念：‘二因二缘能发正见。何等为二？所谓从他闻音，及以内自如理作意。’彼复思惟：‘从他闻音，如理作意，为何等相？’寻重思惟：‘若有乐定，修相应行诸菩萨等，未曾听闻大菩萨藏微妙法门，又不听闻圣法律教，但于三摩地中生知足想，当知是人以慢力故起增上慢。我说是人不能解脱生老病死、愁叹忧苦诸热恼等，既不脱诸热恼等苦，岂得脱彼五门生死为之沉溺流转不息？是诸众生实非解脱，而便自谓我已解脱；实未离苦，而便自谓出离众苦。是故如来依是人故如实说法。若能从他随顺听闻，是则解脱诸老死等。’复作是言：‘如我先闻薄伽梵说：

&nbsp;&nbsp;&nbsp;&nbsp;“‘多闻解了法，&nbsp;&nbsp;&nbsp;&nbsp;多闻不造恶，

&nbsp;&nbsp;&nbsp;&nbsp;多闻舍无义，&nbsp;&nbsp;&nbsp;&nbsp;多闻得涅槃。

&nbsp;&nbsp;&nbsp;&nbsp;善听增长闻，&nbsp;&nbsp;&nbsp;&nbsp;闻能增长慧，

&nbsp;&nbsp;&nbsp;&nbsp;慧能修净义，&nbsp;&nbsp;&nbsp;&nbsp;得义能招乐。

&nbsp;&nbsp;&nbsp;&nbsp;聪慧得义已，&nbsp;&nbsp;&nbsp;&nbsp;证现法涅槃，

&nbsp;&nbsp;&nbsp;&nbsp;闻法净黠慧，&nbsp;&nbsp;&nbsp;&nbsp;证得第一乐。’

“是故，舍利子，诸菩萨摩诃萨如是思已，当于大菩萨藏微妙法门，及以圣法毗奈耶教，殷重听闻，受持读诵，广为他人敷演开示。

“复次，舍利子，若诸含识于菩萨藏微妙法门，虽复听闻而不如理方便作意，当知是人于彼圣道不能正行。是故如来依是人故说正法要，作如是言：‘若欲解脱生老病死，当具内自如理思惟，诸菩萨等应如是学。’舍利子，云何名为如理方便？何等菩萨如理作意而能修学？舍利子，菩萨摩诃萨如理方便者，无有一法若合若离。何以故？如理方便非方便故。又舍利子，菩萨摩诃萨，若有安住如理方便及作意者，当知此相但是音声；而此音声性无所起，亦不转起，及由彼故而发音声。何以故？彼一切皆不可得故。又复菩萨观是音声前际后际，从何而生？灭往何所？如是观察了不可得。又更推求如此声者，为在已说，为在今说，为在当说？又重推求如是声者，若已所说，若今所说，若当所说？如是声者，若为断故已说，若为断故今说，若为断故当说？如是声者，若为证故已说，若为证故今说，若为证故当说？是菩萨如是一切寻求声已都无得者。又更观察，若过去相、若未来相、若现在相，如是观已皆不可得。舍利子，若菩萨摩诃萨，如是正观察时，是名如理方便作意。是故如理方便菩萨摩诃萨，于如是观应具修学。

“复次，舍利子，云何菩萨摩诃萨如理观耶？诸菩萨等云何应学？舍利子，是菩萨摩诃萨，观一切法自性息灭；若如是观，名如理观。若观诸法自性寂静，是则名为如理正观；若观诸法毕竟空寂，是则名为如理正观；若观诸法入平等性，是则名为如理正观；若观诸法毕竟无生，是则名为如理正观；若观诸法毕竟不生，是则名为如理正观；若观诸法毕竟不起，是则名为如理正观；若观诸法毕竟寂灭，是则名为如理正观。舍利子，是菩萨摩诃萨作是观时，亦不见有能观之者；应如是观，所谓非观非不观故。若有菩萨作是观者，名如理观；若他观者，名非理观。

“复次，舍利子，云何菩萨摩诃萨应学如是如理方便？舍利子，菩萨摩诃萨，如理方便者，非于少法有愚迷故；如理方便者，非于少法而生障碍；如理方便者，无有少法非解脱门；如理方便者，无有为断少分法故发勤精进；如理方便者，不为证少法故勇励正勤。舍利子，菩萨摩诃萨应以如是如理正见，如其所见正观诸法。舍利子，云何名为如其所见正观诸法？舍利子，谓无所见名观诸法。何等是为无所见耶？舍利子，无所见者，名为无生；言无生者，是为无起；言无起者，名无所照。是故如来依是正法，说如是言：‘若有菩萨，观一切行见无生时，即是趣入正性决定。夫正见者，谓能趣入正性决定。’舍利子，彼菩萨摩诃萨作是思惟：‘何因缘故，当得趣入正性决定？’舍利子，菩萨摩诃萨应如是学，若观我见为平等者，即是一切诸法平等；若作是观，当知趣入正性决定。是故诸菩萨摩诃萨，若欲趣入正性决定者，当于如是大菩萨藏微妙法门，殷重听闻，受持读诵，研穷义趣，复应为他如法广说，便当于是法门如理方便作意修学。舍利子，如是名为菩萨摩诃萨为阿耨多罗三藐三菩提故，修行般若波罗蜜多行菩萨行。