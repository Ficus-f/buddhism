## 卷第九十六

### 勤授长者会第二十八

如是我闻：一时，佛在舍卫国祇树给孤独园，与大比丘众千二百五十人俱，皆是阿罗汉，诸漏已尽，无复烦恼得上调伏，犹如大龙，所作已办，弃诸重担，逮得己利，尽诸有结，正智解脱，心得自在，最上应供，众所知识；唯有阿难，犹在学地。其名曰：阿若憍陈如、摩诃迦葉、摩诃迦旃延、摩诃阿湿波、舍利弗、大目乾连、摩诃劫宾那、摩诃拘絺罗、摩诃梵颇、罗睺罗、难陀，如是等而为上首。复有菩萨摩诃萨五百人俱，皆得三昧及陀罗尼。

尔时，舍卫大城有一长者，名勇猛授，富有财宝，仓库盈溢，金、银、琉璃、砗磲、玛瑙、珊瑚、琥珀、摩尼、真珠，象马牛羊、奴婢仆使、商估等类一切众多。时，勇猛授与五百长者，游宴聚会作是议言：“诸仁者，佛出世难，人身难得，时亦难遇，于佛法中以信出家是事亦难，成比丘性亦复甚难，如法修行是亦为难，知恩报恩少恩不忘是人难得，能于佛法生信乐心是人难得，信乐成就是事复难，庄严佛法是事亦难，解脱生死倍复为难！我等为于声闻、辟支佛乘而求灭度，为当发趣最上佛乘？”咸复唱言：“我等宁于无上佛道而趣涅槃！”作是议已，前后围绕，出舍卫城向祇陀林，诣如来所顶礼佛足，右绕三匝，却坐一面。

尔时，世尊知而故问，告长者言：“汝等何缘今来我所？”时，勇猛授与五百长者从座而起，偏袒右肩，右膝著地，合掌向佛，白言：“世尊，我等诸人，同时集会作是议言：‘佛世难遇，人身难得，乃至解脱生死倍复为难。我等为于声闻、辟支佛乘而求灭度，为当发趣最上佛乘？’咸作是言：‘我等宁于无上佛道而趣涅槃！’由此议故，今诣如来应正等觉。世尊，菩萨摩诃萨，志求阿耨多罗三藐三菩提者，应云何学？应云何住？云何修行？”

佛言：“善哉！善哉！汝等发趣阿耨多罗三藐三菩提，来诣我所，应当谛听，善思念之。如诸菩萨，应学、应住、应所修行，当为汝说。”时诸长者受教而听。

佛告长者：“菩萨摩诃萨，于阿耨多罗三藐三菩提胜志乐者，当于一切众生起大悲心，应广修行，应勤熏习。是故，菩萨于身命财，及以妻子、仓库、舍宅、饮食、衣服、车乘、卧具、华鬘、涂香一切乐具，应无所著。何以故？以诸众生执著于身而生恶业，由恶业故，堕地狱中。若于众生起大悲心，于身命财则不执著，便生善趣。是故菩萨摩诃萨，于阿耨多罗三藐三菩提胜志乐者，于诸众生起慈悲已，应修大舍而不求报。不求报者，应住戒律三戒清净，应具忍辱能忍诸恶，应起精进不惜身命，应修一心安住禅定，应修智慧善巧方便，应于我、人、众生、寿命皆悉舍离。为众生故，应行布施，护持净戒；为众生故，应修忍辱，发起精进；为众生故，应入禅定，修习智慧善巧方便。”

时，诸长者复白佛言：“世尊，我等于身及彼妻子一切财宝资生之具，心常爱惜。世尊，菩萨摩诃萨，云何观察，于身命财能无贪吝？”

尔时，世尊告长者言：“善男子，菩萨摩诃萨，于阿耨多罗三藐三菩提胜志乐者，应观此身无量过患，微尘积集生住异灭，念念迁流九漏疮门，犹如毒蛇所住窟穴，其中无主如空聚落，毕竟破坏如坏瓦瓶，恶露盈溢犹如秽器，受诸不净犹如圊厕，不可触动犹如恶疮，贪美为患如杂毒食，不识恩德如未生怨，欺误于人如恶知识，痴爱为害如友猕猴，断智慧命犹如杀者，夺诸善法犹如劫贼，常求人便犹如怨仇，无有慈心犹如魁脍，难可承事如暴恶人，如箭著身触之则痛，如朽腐舍常务修治，如老弱乘难可驱策，如毒蛇箧不可附近，如逆旅馆疲苦所集，如孤独舍无所摄属，如狱卒伺害，如王者忧国，如边城警畏，如恶国多灾，如破器难持，如祠火无厌，如阳焰虚诳，如幻化惑人，如析芭蕉中无坚实，如水聚沫不可执持，如水上泡速起速灭，如河岸树临危动摇，如驶河流终归死海。”

复告长者：“次观此身前后因缘，初从欲爱和合而生；为长养故咽于搏食，至于生藏痰阴消之；次至黄藏将欲熟时，则变为酢；次至风藏风分汁滓，各别流行成大小便，汁变为血，血变为肉，肉处生脂，脂处为骨，骨中生髓，如是身缘前后不净。若诸菩萨作是观时，复应思惟：‘如此身者，三百六十骨聚所成，如朽坏舍，诸节支持；以四细脉周匝弥布，五百分肉犹若泥涂，六脉相系，五百筋缠，七百细脉，以为编络；十六粗脉钩带相连，有二肉绳，长三寻半，于内缠结；十六肠胃绕生熟藏，二十五气脉犹如窗隙，一百七关穴如破碎器，八万毛孔如乱草覆，五根七窍不净盈满，七重皮裹六味长养，犹如祠火吞受无厌。如是之身，一切臭秽自性溃烂，谁当于此爱重憍慢？’唯应观察，如借他器，犹车运载，但为养育至菩提故。”

尔时，世尊而说偈言：

&nbsp;&nbsp;&nbsp;&nbsp;“是身众秽器，&nbsp;&nbsp;&nbsp;&nbsp;犹如贮粪瓶，

&nbsp;&nbsp;&nbsp;&nbsp;凡夫无智慧，&nbsp;&nbsp;&nbsp;&nbsp;恃色生憍慢。

&nbsp;&nbsp;&nbsp;&nbsp;鼻中洟恒流，&nbsp;&nbsp;&nbsp;&nbsp;口气常臭秽，

&nbsp;&nbsp;&nbsp;&nbsp;眼眵虫遍身，&nbsp;&nbsp;&nbsp;&nbsp;谁当生净想？

&nbsp;&nbsp;&nbsp;&nbsp;如人执持炭，&nbsp;&nbsp;&nbsp;&nbsp;磨莹欲令白，

&nbsp;&nbsp;&nbsp;&nbsp;假使至尽时，&nbsp;&nbsp;&nbsp;&nbsp;体色终无变。

&nbsp;&nbsp;&nbsp;&nbsp;设欲净其身，&nbsp;&nbsp;&nbsp;&nbsp;倾河以自洗，

&nbsp;&nbsp;&nbsp;&nbsp;身尽莫能净，&nbsp;&nbsp;&nbsp;&nbsp;其事亦如是。”

于时，世尊说此偈已，复告五百诸长者言：“若诸菩萨发胜志乐，趣于阿耨多罗三藐三菩提者，应观此身四十四种。何等名为四十四种？一者、此身可厌，性无和合故；二者、此身臭秽，脓血常流故；三者、是身不坚，毕竟败坏故；四者、是身羸弱，支节相持故；五者、是身不净，秽恶流溢故；六者、是身如幻，诳惑凡愚故；七者、是身疮门，九处常流故；八者、是身火燃，欲火盛故；九者、是身为火，瞋火猛故；十者、是身遍燃，痴火遍故；十一者、是身盲冥，贪瞋痴故；十二者、是身堕网，爱网覆故；十三者、是身疮聚，疮遍满故；十四者、是身不安，四百四病故；十五者、诸虫住处，八万户虫故；十六者、是身无常，毕竟归死故；十七者、是身顽痴，于法无知故；十八者、犹如瓦器，生住坏故；十九者、是身逼迫，多忧恼故；二十者、无有救护，必坏灭故；二十一者、是身险恶，谄诳难知故；二十二者、如无底坑，诸欲难满故；二十三者、如火受薪，贪色无厌故；二十四者、身无厌足，贪受五欲故；二十五者、如被捶打，随损害故；二十六者、是身不定，盛衰增减故；二十七者、身随心转，不正思惟故；二十八者、身不知恩，必弃冢间故；二十九者、身为他食，狐狼所啖故；三十者、身如机关，筋骨相持故；三十一者、身不可观，脓血粪秽故；三十二者、身不自由，依饮食生故；三十三者、身妄缠裹，终败坏故；三十四者、身为恶友，多逆害故；三十五者、身为杀者，自残害故；三十六者、身为苦器，苦所逼故；三十七者、身为苦聚，五蕴生故；三十八者、身为无主，众缘生故；三十九者、是身无命，离男女相故；四十者、是身为空，应观蕴、界、处故；四十一者、是身虚妄，如梦中故；四十二者、是身不实，如幻化故；四十三者、身为幻惑，如阳焰故；四十四者、身为欺诳，如影像故。是为四十四种。菩萨作是观时，所有身命爱欲执著，妻子、舍宅、饮食、衣服、车乘、香鬘一切乐具，皆悉厌离无所顾恋，速能成就六波罗蜜，疾得阿耨多罗三藐三菩提。”

尔时，世尊而说偈言：

&nbsp;&nbsp;&nbsp;&nbsp;“善得人身甚为难，&nbsp;&nbsp;&nbsp;&nbsp;莫为此身造众恶，

&nbsp;&nbsp;&nbsp;&nbsp;毕竟冢间餧狐狼，&nbsp;&nbsp;&nbsp;&nbsp;勿为恶见生贪爱。

&nbsp;&nbsp;&nbsp;&nbsp;凡愚迷惑痴狂故，&nbsp;&nbsp;&nbsp;&nbsp;由爱此身造诸业，

&nbsp;&nbsp;&nbsp;&nbsp;此身亦复不知恩，&nbsp;&nbsp;&nbsp;&nbsp;昼夜唯增众苦缘。

&nbsp;&nbsp;&nbsp;&nbsp;机关动转常疲困，&nbsp;&nbsp;&nbsp;&nbsp;洟唾便利恒充满，

&nbsp;&nbsp;&nbsp;&nbsp;饥渴寒热相煎迫，&nbsp;&nbsp;&nbsp;&nbsp;何有智者爱此身？

&nbsp;&nbsp;&nbsp;&nbsp;此身无厌如大坑，&nbsp;&nbsp;&nbsp;&nbsp;徒能长养众怨害，

&nbsp;&nbsp;&nbsp;&nbsp;由此身故常作恶，&nbsp;&nbsp;&nbsp;&nbsp;于无量劫受诸苦。

&nbsp;&nbsp;&nbsp;&nbsp;应念定死修胜福，&nbsp;&nbsp;&nbsp;&nbsp;正信生于佛法中！

&nbsp;&nbsp;&nbsp;&nbsp;饮食衣服及涂香，&nbsp;&nbsp;&nbsp;&nbsp;长养此身来已久，

&nbsp;&nbsp;&nbsp;&nbsp;谁能执持令不坏？&nbsp;&nbsp;&nbsp;&nbsp;应知无益勿耽迷。

&nbsp;&nbsp;&nbsp;&nbsp;牟尼世尊难可遇，&nbsp;&nbsp;&nbsp;&nbsp;无量劫中时出现，

&nbsp;&nbsp;&nbsp;&nbsp;当于佛法生净信，&nbsp;&nbsp;&nbsp;&nbsp;恶道可畏勿随行。

&nbsp;&nbsp;&nbsp;&nbsp;设令寿命千亿岁，&nbsp;&nbsp;&nbsp;&nbsp;犹惧无常生厌离，

&nbsp;&nbsp;&nbsp;&nbsp;何况须臾不可保，&nbsp;&nbsp;&nbsp;&nbsp;为彼沉沦恶趣中？

&nbsp;&nbsp;&nbsp;&nbsp;或有恶友来相劝，&nbsp;&nbsp;&nbsp;&nbsp;人身难得今已得，

&nbsp;&nbsp;&nbsp;&nbsp;多求财宝受娱乐，&nbsp;&nbsp;&nbsp;&nbsp;及此盛年恣嬉游。

&nbsp;&nbsp;&nbsp;&nbsp;何有求财而乐者？ &nbsp;&nbsp;&nbsp;&nbsp;设得守护犹勤苦，

&nbsp;&nbsp;&nbsp;&nbsp;如此愚人徒妄言，&nbsp;&nbsp;&nbsp;&nbsp;是故智者应观察。

&nbsp;&nbsp;&nbsp;&nbsp;财物如幻亦如梦，&nbsp;&nbsp;&nbsp;&nbsp;愚痴众生被诳惑，

&nbsp;&nbsp;&nbsp;&nbsp;刹那时得刹那失，&nbsp;&nbsp;&nbsp;&nbsp;何有智者生爱心？

&nbsp;&nbsp;&nbsp;&nbsp;譬如幻师幻化事，&nbsp;&nbsp;&nbsp;&nbsp;乾闼婆城种种色，

&nbsp;&nbsp;&nbsp;&nbsp;财宝如是诳凡愚，&nbsp;&nbsp;&nbsp;&nbsp;于虚妄中何有实？

&nbsp;&nbsp;&nbsp;&nbsp;种种苦恼求财利，&nbsp;&nbsp;&nbsp;&nbsp;水火王贼常侵夺，

&nbsp;&nbsp;&nbsp;&nbsp;由此能为众苦因，&nbsp;&nbsp;&nbsp;&nbsp;何有智者生爱乐？

&nbsp;&nbsp;&nbsp;&nbsp;有诸常怀贪爱者，&nbsp;&nbsp;&nbsp;&nbsp;驰逐财利无厌时，

&nbsp;&nbsp;&nbsp;&nbsp;能于父母无慈心，&nbsp;&nbsp;&nbsp;&nbsp;乃至亲属生怨害；

&nbsp;&nbsp;&nbsp;&nbsp;言语善顺心乖违，&nbsp;&nbsp;&nbsp;&nbsp;造作种种欺诳缘，

&nbsp;&nbsp;&nbsp;&nbsp;或学邪论邪咒等，&nbsp;&nbsp;&nbsp;&nbsp;夸炫伎艺如淫女；

&nbsp;&nbsp;&nbsp;&nbsp;或复谄诳现柔和，&nbsp;&nbsp;&nbsp;&nbsp;或复刚强示威猛，

&nbsp;&nbsp;&nbsp;&nbsp;如是无量众恶业，&nbsp;&nbsp;&nbsp;&nbsp;莫不皆由财利生。

&nbsp;&nbsp;&nbsp;&nbsp;珊瑚金玉摩尼珠，&nbsp;&nbsp;&nbsp;&nbsp;是物本来如泡沫，

&nbsp;&nbsp;&nbsp;&nbsp;不能了知如幻化，&nbsp;&nbsp;&nbsp;&nbsp;为此虚诳坠三塗。

&nbsp;&nbsp;&nbsp;&nbsp;弥勒世尊出现时，&nbsp;&nbsp;&nbsp;&nbsp;一生次当补我处，

&nbsp;&nbsp;&nbsp;&nbsp;国界黄金而布地，&nbsp;&nbsp;&nbsp;&nbsp;是等为从何所来？

&nbsp;&nbsp;&nbsp;&nbsp;劫尽世间悉烧坏，&nbsp;&nbsp;&nbsp;&nbsp;须弥河海尽燋枯，

&nbsp;&nbsp;&nbsp;&nbsp;毕竟磨灭归虚空，&nbsp;&nbsp;&nbsp;&nbsp;而此宝物何从去？

&nbsp;&nbsp;&nbsp;&nbsp;种种恶业求财物，&nbsp;&nbsp;&nbsp;&nbsp;养育妻子谓欢娱，

&nbsp;&nbsp;&nbsp;&nbsp;临命终时苦逼身，&nbsp;&nbsp;&nbsp;&nbsp;妻子无能相救者。

&nbsp;&nbsp;&nbsp;&nbsp;于彼三塗怖畏中，&nbsp;&nbsp;&nbsp;&nbsp;不见妻子及亲识，

&nbsp;&nbsp;&nbsp;&nbsp;车马财宝属他人，&nbsp;&nbsp;&nbsp;&nbsp;受苦谁能共分者？

&nbsp;&nbsp;&nbsp;&nbsp;父母兄弟及妻子，&nbsp;&nbsp;&nbsp;&nbsp;朋友僮仆并珍财，

&nbsp;&nbsp;&nbsp;&nbsp;死去无一来相亲，&nbsp;&nbsp;&nbsp;&nbsp;唯有黑业常随逐。

&nbsp;&nbsp;&nbsp;&nbsp;智人终不为亲爱，&nbsp;&nbsp;&nbsp;&nbsp;作诸恶业入阿鼻，

&nbsp;&nbsp;&nbsp;&nbsp;唯除业尽方得出，&nbsp;&nbsp;&nbsp;&nbsp;亲属无有能代者。

&nbsp;&nbsp;&nbsp;&nbsp;阎罗使者唯考业，&nbsp;&nbsp;&nbsp;&nbsp;不问亲缘及友朋，

&nbsp;&nbsp;&nbsp;&nbsp;汝得人身不舍恶，&nbsp;&nbsp;&nbsp;&nbsp;极苦今应甘忍受。

&nbsp;&nbsp;&nbsp;&nbsp;阎罗常告彼罪人，&nbsp;&nbsp;&nbsp;&nbsp;无有少罪我能加，

&nbsp;&nbsp;&nbsp;&nbsp;汝自作罪今自来，&nbsp;&nbsp;&nbsp;&nbsp;业报自招无代者。

&nbsp;&nbsp;&nbsp;&nbsp;父母妻子无能救，&nbsp;&nbsp;&nbsp;&nbsp;唯当勤修出离因，

&nbsp;&nbsp;&nbsp;&nbsp;是故应舍枷锁业，&nbsp;&nbsp;&nbsp;&nbsp;善知远离求安乐。

&nbsp;&nbsp;&nbsp;&nbsp;于家妻子应生怖，&nbsp;&nbsp;&nbsp;&nbsp;恒依佛教正修行，

&nbsp;&nbsp;&nbsp;&nbsp;在家炽然为苦本，&nbsp;&nbsp;&nbsp;&nbsp;犹如焰炉甚可畏。

&nbsp;&nbsp;&nbsp;&nbsp;身心燋热镇烧燃，&nbsp;&nbsp;&nbsp;&nbsp;谁有智者生贪著？

&nbsp;&nbsp;&nbsp;&nbsp;爱乐修行诸佛教，&nbsp;&nbsp;&nbsp;&nbsp;无所营求为快乐，

&nbsp;&nbsp;&nbsp;&nbsp;愚闇凡夫不觉知，&nbsp;&nbsp;&nbsp;&nbsp;家为苦本横贪爱。

&nbsp;&nbsp;&nbsp;&nbsp;于彼皮筋骨肉中，&nbsp;&nbsp;&nbsp;&nbsp;迷惑妄生夫妇想，

&nbsp;&nbsp;&nbsp;&nbsp;不能了知如幻化，&nbsp;&nbsp;&nbsp;&nbsp;凡夫于此生贪著。

&nbsp;&nbsp;&nbsp;&nbsp;智者能知此过患，&nbsp;&nbsp;&nbsp;&nbsp;世间欲乐皆捐弃，

&nbsp;&nbsp;&nbsp;&nbsp; 乐法当如求药想，&nbsp;&nbsp;&nbsp;&nbsp;应速舍离居家缚。”

尔时，五百长者闻此法已，得无生忍，欢喜踊跃，而说偈言：

&nbsp;&nbsp;&nbsp;&nbsp;“庆哉获大利，&nbsp;&nbsp;&nbsp;&nbsp;诸利中最上！

&nbsp;&nbsp;&nbsp;&nbsp;我等于佛法，&nbsp;&nbsp;&nbsp;&nbsp;皆生欣乐心。

&nbsp;&nbsp;&nbsp;&nbsp;发趣于菩提，&nbsp;&nbsp;&nbsp;&nbsp;利乐众生类，

&nbsp;&nbsp;&nbsp;&nbsp;以善而养命，&nbsp;&nbsp;&nbsp;&nbsp;觉慧自安心。

&nbsp;&nbsp;&nbsp;&nbsp;怜愍诸众生，&nbsp;&nbsp;&nbsp;&nbsp;愿当成佛道，

&nbsp;&nbsp;&nbsp;&nbsp;我等皆已发，&nbsp;&nbsp;&nbsp;&nbsp;无上菩提心。

&nbsp;&nbsp;&nbsp;&nbsp;金色相庄严，&nbsp;&nbsp;&nbsp;&nbsp;照明于世界，

&nbsp;&nbsp;&nbsp;&nbsp;乐菩提心者，&nbsp;&nbsp;&nbsp;&nbsp;当得如来身。

&nbsp;&nbsp;&nbsp;&nbsp;大心菩提心，&nbsp;&nbsp;&nbsp;&nbsp;诸心中最上，

&nbsp;&nbsp;&nbsp;&nbsp;解脱一切缚，&nbsp;&nbsp;&nbsp;&nbsp;具足诸功德。

&nbsp;&nbsp;&nbsp;&nbsp;少福诸众生，&nbsp;&nbsp;&nbsp;&nbsp;于此无欣乐，

&nbsp;&nbsp;&nbsp;&nbsp;不观生死过，&nbsp;&nbsp;&nbsp;&nbsp;不乐菩提心。

&nbsp;&nbsp;&nbsp;&nbsp;菩提心功德，&nbsp;&nbsp;&nbsp;&nbsp;若有色方分，

&nbsp;&nbsp;&nbsp;&nbsp;周遍虚空界，&nbsp;&nbsp;&nbsp;&nbsp;无能容受者。

&nbsp;&nbsp;&nbsp;&nbsp;恒河沙数等，&nbsp;&nbsp;&nbsp;&nbsp;诸佛刹土中，

&nbsp;&nbsp;&nbsp;&nbsp;假使布珍宝，&nbsp;&nbsp;&nbsp;&nbsp;供养于诸佛，

&nbsp;&nbsp;&nbsp;&nbsp;有能一合掌，&nbsp;&nbsp;&nbsp;&nbsp;回向菩提心，

&nbsp;&nbsp;&nbsp;&nbsp;其福过于彼，&nbsp;&nbsp;&nbsp;&nbsp;边际不可得。

&nbsp;&nbsp;&nbsp;&nbsp;非唯供养福，&nbsp;&nbsp;&nbsp;&nbsp;余福亦复然，

&nbsp;&nbsp;&nbsp;&nbsp;如是菩提心，&nbsp;&nbsp;&nbsp;&nbsp;最胜仙所说。

&nbsp;&nbsp;&nbsp;&nbsp;菩提心最胜，&nbsp;&nbsp;&nbsp;&nbsp;如阿伽陀药，

&nbsp;&nbsp;&nbsp;&nbsp;能除一切病，&nbsp;&nbsp;&nbsp;&nbsp;与一切安乐。

&nbsp;&nbsp;&nbsp;&nbsp;我见诸众生，&nbsp;&nbsp;&nbsp;&nbsp;三火所热恼，

&nbsp;&nbsp;&nbsp;&nbsp;智者无量劫，&nbsp;&nbsp;&nbsp;&nbsp;勤苦常修习，

&nbsp;&nbsp;&nbsp;&nbsp;如医王勇猛，&nbsp;&nbsp;&nbsp;&nbsp;具足菩提行，

&nbsp;&nbsp;&nbsp;&nbsp;救拔众生苦，&nbsp;&nbsp;&nbsp;&nbsp;永离诸忧恼。

&nbsp;&nbsp;&nbsp;&nbsp;于一切生处，&nbsp;&nbsp;&nbsp;&nbsp;终不舍是心，

&nbsp;&nbsp;&nbsp;&nbsp;勤修诸行愿，&nbsp;&nbsp;&nbsp;&nbsp;勇猛求佛法。

&nbsp;&nbsp;&nbsp;&nbsp;我等得善利，&nbsp;&nbsp;&nbsp;&nbsp;我等心欣乐，

&nbsp;&nbsp;&nbsp;&nbsp;  今遇释师子，&nbsp;&nbsp;&nbsp;&nbsp;当得如来身。”

尔时，世尊即便微笑，从其面门放种种光，青黄赤白红紫颇黎，照于无量无边世界，乃至梵世日月威光皆悉隐蔽，还绕三匝从佛顶入。尔时，尊者阿难即从座起，偏袒右肩，右膝著地，合掌向佛，白言：“世尊，有何因缘现此微笑？如佛所现，非无因缘。”即于佛前，而说偈言：

&nbsp;&nbsp;&nbsp;&nbsp;“诸佛最上之导师，&nbsp;&nbsp;&nbsp;&nbsp;不以无因现微笑，

&nbsp;&nbsp;&nbsp;&nbsp;哀愍世间利益者，&nbsp;&nbsp;&nbsp;&nbsp;愿说所为之因缘。

&nbsp;&nbsp;&nbsp;&nbsp;贫乏众生无法财，&nbsp;&nbsp;&nbsp;&nbsp;应说最上大乘施，

&nbsp;&nbsp;&nbsp;&nbsp; 能作世间盲冥眼，&nbsp;&nbsp;&nbsp;&nbsp;愿说微笑之因缘。”

于时，世尊告阿难曰：“汝见此五百长者今于我所发阿耨多罗三藐三菩提心不？”

阿难白言：“唯然，已见。”

佛告阿难：“此五百长者，已于往昔百千亿那由他诸佛所，承事供养，种诸善根，今闻是法得无生忍。此诸长者，从是已后不生恶趣，于人天中常受快乐；复于来世弥勒佛所，供养恭敬，尊重赞叹，及贤劫中一切诸佛，悉皆承事恭敬供养，于诸佛所听闻正法，受持读诵，为他广说；过二十五劫，各于诸佛刹中成无上菩提，皆同一字，号胜莲华藏如来应正等觉。”

尔时，尊者阿难白佛言：“世尊，希有世尊！希有善逝！当何名此广大法门？云何奉持？”

佛告阿难：“是法门名《菩萨瑜伽师地》，亦名《勇猛授长者所问》，如是名号汝当受持。”

佛说此经已，尊者阿难及诸比丘，五百长者，诸菩萨众，天、人、阿修罗等，闻佛所说，皆大欢喜，信受奉行。

## 大宝积经卷第九十七

### 优陀延王会第二十九

如是我闻：一时，佛在拘睒弥国瞿师罗园，与大比丘众千二百五十人俱。

尔时，优陀延王第一夫人，名曰舍摩，常于如来及诸圣众，深信恭敬，亲近供养，及常称赞如来功德。时王复有第二夫人，名为帝女，常怀谄妒，往彼王所，妄说如来并诸弟子于大夫人有所非法；王闻是语极生瞋怒，即以箭射舍摩夫人。尔时，夫人哀愍王故入慈三昧，时所放箭遂即却还，至王顶上空中而住，其箭焰赫犹如火聚甚可怖畏，乃至三发箭皆如是。

尔时，优陀延王既睹斯事，举身毛竖，惊忙悔恨，谓夫人曰：“汝为天女，为龙女耶？为复夜叉、乾闼婆女，毗舍遮女、罗刹女耶？”

夫人答言：“我非天女，乃至亦非罗刹之女。大王，当知我于佛所听闻正法，受持五戒作优婆夷，哀愍大王入慈三昧。王虽于我生不善心，由我慈愿得无伤损，因叹王言：‘善哉！大王，当于如来应正遍知，归命顶礼，必获安隐。’”

优陀延王便作是念：“彼于佛所听闻正法作优婆夷，尚有如此威神之力，何况如来应正等觉！”作是念已，即往佛所，顶礼佛足，右绕三匝，白言：“世尊，我由欲染因缘，为彼女人虚妄言说之所诳惑，遂于如来及诸圣众生毒害意。”具陈上已，复白佛言：“唯愿如来及诸圣众，施我欢喜，听我忏悔，如斯罪[億-音+(夫+夫)]令速消灭。”

尔时，世尊告彼王言：“如汝所说，谓于如来及诸圣众，如凡愚人有诸过患，遂于福田妄起瞋毒。汝今若能依圣法律，自悔其罪无覆藏心，尽未来世不复更犯，我当摄受，令汝当来善法增长。”

优陀延王复白佛言：“世尊，我为女人之所迷倒，狂乱无知，因此发生粗猛瞋毒，由斯罪业当堕地狱。唯愿世尊，利益安乐诸众生故，慈悲开示女人谄曲虚诳过患，勿令我等亲近女人，当于长夜得免诸苦。”

佛言：“且置斯事！何要问此，不问余耶？”

王言：“世尊，我无异问，女人令我造地狱业。我于今者，唯为了知女人过患，女人谄曲虚诳邪媚，愿为开示！”乃至三请亦如是说。

佛言：“王应先知丈夫过患，然后观察女人过失。”

优陀延王：“唯然！世尊，愿乐欲闻。”

佛言：“一切丈夫，皆由四种不善愆过，为诸女人之所迷乱。何者为四？一者、于诸欲染耽著无厌，乐观女人而自纵逸；不知亲近沙门及婆罗门，具清净戒修福业者，以不亲近如是等人，则于净信及净尸罗、多闻、施、慧悉皆退失。彼由无有信、戒、多闻、施、慧等法，非善丈夫，行饿鬼法，无有智慧，耽欲放逸，欲之所执，欲所系缚，欲所活命，亲近愚夫，远诸智者，恶友为伴，行非所宜，贪著女人不净境界，便为女人之所调伏犹如奴仆，系属堕落诸女人所，无惭无愧，亲近游止诸疮漏门，脓血秽污洟唾常流，犹如冢间不净境界，至于父母违背恩养，舍离沙门及婆罗门，不生殷重恭敬供养，习行畜生所行之法，于佛法僧不生净信，于涅槃界永当退失。如是等人，当入众合乃至阿鼻诸大地狱，亦复当堕鬼界畜生，无有救护。虽闻我教，犹数思念邪恶女人歌舞戏笑，不生厌离。当知彼习愚人之法，不乐修行善丈夫事。大王，当知丈夫亲近女人之时，即是亲近恶道之法。此是丈夫第一过患。”

尔时，世尊而说偈言：

&nbsp;&nbsp;&nbsp;&nbsp;“诸欲皆苦，&nbsp;&nbsp;&nbsp;&nbsp;下劣秽恶，&nbsp;&nbsp;&nbsp;&nbsp;脓血不净， &nbsp;&nbsp;&nbsp;&nbsp;深可厌畏，

&nbsp;&nbsp;&nbsp;&nbsp;众多过患，&nbsp;&nbsp;&nbsp;&nbsp;之所集处，&nbsp;&nbsp;&nbsp;&nbsp;何有智人，&nbsp;&nbsp;&nbsp;&nbsp;于此忻乐？

&nbsp;&nbsp;&nbsp;&nbsp;犹如厕中，&nbsp;&nbsp;&nbsp;&nbsp;不净盈溢，&nbsp;&nbsp;&nbsp;&nbsp;亦如死狗，&nbsp;&nbsp;&nbsp;&nbsp;若死野干，

&nbsp;&nbsp;&nbsp;&nbsp;及尸陀林，&nbsp;&nbsp;&nbsp;&nbsp;秽污充遍；&nbsp;&nbsp;&nbsp;&nbsp; 欲染之患，&nbsp;&nbsp;&nbsp;&nbsp;可厌亦然！

&nbsp;&nbsp;&nbsp;&nbsp;诸愚痴辈，&nbsp;&nbsp;&nbsp;&nbsp;爱恋女人，&nbsp;&nbsp;&nbsp;&nbsp;如犬生子，&nbsp;&nbsp;&nbsp;&nbsp;未尝舍离；

&nbsp;&nbsp;&nbsp;&nbsp;亦如蝇见，&nbsp;&nbsp;&nbsp;&nbsp;所吐饮食； &nbsp;&nbsp;&nbsp;&nbsp;又若群猪，&nbsp;&nbsp;&nbsp;&nbsp;贪求粪秽。

&nbsp;&nbsp;&nbsp;&nbsp;女人能坏，&nbsp;&nbsp;&nbsp;&nbsp;清净禁戒； &nbsp;&nbsp;&nbsp;&nbsp;亦复退失，&nbsp;&nbsp;&nbsp;&nbsp;功德名闻；

&nbsp;&nbsp;&nbsp;&nbsp;为地狱因，&nbsp;&nbsp;&nbsp;&nbsp;障生天道； &nbsp;&nbsp;&nbsp;&nbsp;何有智人，&nbsp;&nbsp;&nbsp;&nbsp;于此忻乐？

&nbsp;&nbsp;&nbsp;&nbsp;又如有人，&nbsp;&nbsp;&nbsp;&nbsp;服食毒药，&nbsp;&nbsp;&nbsp;&nbsp;身心痛恼，&nbsp;&nbsp;&nbsp;&nbsp;不能运动；

&nbsp;&nbsp;&nbsp;&nbsp;由是欲因，&nbsp;&nbsp;&nbsp;&nbsp;能为苦本，&nbsp;&nbsp;&nbsp;&nbsp;如身有毒，&nbsp;&nbsp;&nbsp;&nbsp;愚不了知。

&nbsp;&nbsp;&nbsp;&nbsp;亦如不了，&nbsp;&nbsp;&nbsp;&nbsp;幻化之法，&nbsp;&nbsp;&nbsp;&nbsp;妄有寻求，&nbsp;&nbsp;&nbsp;&nbsp;但自疲苦；

&nbsp;&nbsp;&nbsp;&nbsp;愚夫亦尔，&nbsp;&nbsp;&nbsp;&nbsp;常于欲染，&nbsp;&nbsp;&nbsp;&nbsp;疲苦贪求，&nbsp;&nbsp;&nbsp;&nbsp;堕诸地狱。

&nbsp;&nbsp;&nbsp;&nbsp;或设饮食，&nbsp;&nbsp;&nbsp;&nbsp;歌舞伎乐，&nbsp;&nbsp;&nbsp;&nbsp;婚娶他女，&nbsp;&nbsp;&nbsp;&nbsp;将为已妻，

&nbsp;&nbsp;&nbsp;&nbsp;积集众多，&nbsp;&nbsp;&nbsp;&nbsp;无利苦法； &nbsp;&nbsp;&nbsp;&nbsp;愚夫造此，&nbsp;&nbsp;&nbsp;&nbsp;无利之业，

&nbsp;&nbsp;&nbsp;&nbsp;增长诸罪，&nbsp;&nbsp;&nbsp;&nbsp;退失善根。 &nbsp;&nbsp;&nbsp;&nbsp;于无利中，&nbsp;&nbsp;&nbsp;&nbsp;不惜身命，

&nbsp;&nbsp;&nbsp;&nbsp;由斯坠堕，&nbsp;&nbsp;&nbsp;&nbsp;恶道深坑，&nbsp;&nbsp;&nbsp;&nbsp;便招地狱，&nbsp;&nbsp;&nbsp;&nbsp;猛焰铁丸，

&nbsp;&nbsp;&nbsp;&nbsp;锋刃刀山，&nbsp;&nbsp;&nbsp;&nbsp;毒箭诸苦。 &nbsp;&nbsp;&nbsp;&nbsp;女人能集，&nbsp;&nbsp;&nbsp;&nbsp;众多苦事，

&nbsp;&nbsp;&nbsp;&nbsp;假以华香，&nbsp;&nbsp;&nbsp;&nbsp;而为严好； &nbsp;&nbsp;&nbsp;&nbsp;愚人于此，&nbsp;&nbsp;&nbsp;&nbsp;妄起贪求，

&nbsp;&nbsp;&nbsp;&nbsp;亲近称誉，&nbsp;&nbsp;&nbsp;&nbsp;下劣之法，&nbsp;&nbsp;&nbsp;&nbsp;退失智慧，&nbsp;&nbsp;&nbsp;&nbsp;堕落三塗。

&nbsp;&nbsp;&nbsp;&nbsp;此由愚痴，&nbsp;&nbsp;&nbsp;&nbsp;之所迷惑，&nbsp;&nbsp;&nbsp;&nbsp;如海疲鸟，&nbsp;&nbsp;&nbsp;&nbsp;迷于彼岸。

&nbsp;&nbsp;&nbsp;&nbsp;又如愚夫，&nbsp;&nbsp;&nbsp;&nbsp;取于热铁，&nbsp;&nbsp;&nbsp;&nbsp;置之颈项，&nbsp;&nbsp;&nbsp;&nbsp;如牛被轭。

&nbsp;&nbsp;&nbsp;&nbsp;欲如诸酒，&nbsp;&nbsp;&nbsp;&nbsp;狂乱于人，&nbsp;&nbsp;&nbsp;&nbsp;如何愚夫，&nbsp;&nbsp;&nbsp;&nbsp;不知苦本？

&nbsp;&nbsp;&nbsp;&nbsp;或于父母，&nbsp;&nbsp;&nbsp;&nbsp;不识恩慈，&nbsp;&nbsp;&nbsp;&nbsp;皆由欲染，&nbsp;&nbsp;&nbsp;&nbsp;生此过患。

&nbsp;&nbsp;&nbsp;&nbsp;常于如是，&nbsp;&nbsp;&nbsp;&nbsp;邪欲之法，&nbsp;&nbsp;&nbsp;&nbsp;称赞习行，&nbsp;&nbsp;&nbsp;&nbsp;无有惭愧。

&nbsp;&nbsp;&nbsp;&nbsp;彼由愚痴，&nbsp;&nbsp;&nbsp;&nbsp;所迷乱故，&nbsp;&nbsp;&nbsp;&nbsp;作是罪已，&nbsp;&nbsp;&nbsp;&nbsp;当趣三塗。

&nbsp;&nbsp;&nbsp;&nbsp;耽重于欲，&nbsp;&nbsp;&nbsp;&nbsp;惛醉之人，&nbsp;&nbsp;&nbsp;&nbsp;父母之恩，&nbsp;&nbsp;&nbsp;&nbsp;亦能弃舍！

&nbsp;&nbsp;&nbsp;&nbsp;若有贪染，&nbsp;&nbsp;&nbsp;&nbsp;亲近欲者，&nbsp;&nbsp;&nbsp;&nbsp;则为违背，&nbsp;&nbsp;&nbsp;&nbsp;福德上田。

&nbsp;&nbsp;&nbsp;&nbsp;无量俱胝，&nbsp;&nbsp;&nbsp;&nbsp;妄想烦扰，&nbsp;&nbsp;&nbsp;&nbsp;展转逼恼，&nbsp;&nbsp;&nbsp;&nbsp;从此而生。

&nbsp;&nbsp;&nbsp;&nbsp;或复希求，&nbsp;&nbsp;&nbsp;&nbsp;世间财位，&nbsp;&nbsp;&nbsp;&nbsp;以是非法，&nbsp;&nbsp;&nbsp;&nbsp;展转相劝；

&nbsp;&nbsp;&nbsp;&nbsp;由此现招，&nbsp;&nbsp;&nbsp;&nbsp;捶打苦事，&nbsp;&nbsp;&nbsp;&nbsp;死必当堕，&nbsp;&nbsp;&nbsp;&nbsp;阿鼻地狱。

&nbsp;&nbsp;&nbsp;&nbsp;现见众苦，&nbsp;&nbsp;&nbsp;&nbsp;皆来集身，&nbsp;&nbsp;&nbsp;&nbsp;善友乖离，&nbsp;&nbsp;&nbsp;&nbsp;天宫永失；

&nbsp;&nbsp;&nbsp;&nbsp;何有智人，&nbsp;&nbsp;&nbsp;&nbsp;于此忻乐？ 

&nbsp;&nbsp;&nbsp;&nbsp;宁投铁狱，&nbsp;&nbsp;&nbsp;&nbsp;驰走刀山，&nbsp;&nbsp;&nbsp;&nbsp;眠卧焰炉，&nbsp;&nbsp;&nbsp;&nbsp;不亲女色。 

&nbsp;&nbsp;&nbsp;&nbsp;若常贪染，&nbsp;&nbsp;&nbsp;&nbsp;邪欲之者，&nbsp;&nbsp;&nbsp;&nbsp;退失众多，&nbsp;&nbsp;&nbsp;&nbsp;诸利乐事。 

&nbsp;&nbsp;&nbsp;&nbsp;女人能作，&nbsp;&nbsp;&nbsp;&nbsp;众苦之因，&nbsp;&nbsp;&nbsp;&nbsp;欲能灭坏，&nbsp;&nbsp;&nbsp;&nbsp;一切安乐。

&nbsp;&nbsp;&nbsp;&nbsp;恶法积集，&nbsp;&nbsp;&nbsp;&nbsp;善友乖离，&nbsp;&nbsp;&nbsp;&nbsp;皆以耽求，&nbsp;&nbsp;&nbsp;&nbsp;女人为本。

&nbsp;&nbsp;&nbsp;&nbsp;若有得闻，&nbsp;&nbsp;&nbsp;&nbsp;我之所说，&nbsp;&nbsp;&nbsp;&nbsp;能于女人，&nbsp;&nbsp;&nbsp;&nbsp;深生厌离；

&nbsp;&nbsp;&nbsp;&nbsp;则为庄严，&nbsp;&nbsp;&nbsp;&nbsp;清净天道，&nbsp;&nbsp;&nbsp;&nbsp;亦当速证，&nbsp;&nbsp;&nbsp;&nbsp;无上菩提。

“复次，大王，夫父母者，皆愿利乐所生子故，难作能作，能忍一切难忍之事，假令种种不净秽恶皆能忍之。又欲令子色力之身速增长故，令见阎浮胜妙之事，乳餔养育无疲厌心。或为令子获诸妙乐，艰辛经求所得财物，供给营办资生所须，及往他家结求婚娶。既婚娶已，于他女人爱恋耽著，由耽著故惛醉缠心，或见父母渐将衰老，违逆轻欺，所有资财无惭费用，或令父母不住于家，如是皆由欲所迷倒。大王，当知以此因缘，于己父母弃背恩养，于他女人尊重承事，种种供给无疲厌心，即是成就地狱之本。此是丈夫第二过患。”

尔时，世尊而说偈言：

&nbsp;&nbsp;&nbsp;&nbsp;“汝等当知，&nbsp;&nbsp;&nbsp;&nbsp;尊重供养，&nbsp;&nbsp;&nbsp;&nbsp;于父母者， &nbsp;&nbsp;&nbsp;&nbsp;是人常有，

&nbsp;&nbsp;&nbsp;&nbsp;释梵护世，&nbsp;&nbsp;&nbsp;&nbsp;之所扶持，&nbsp;&nbsp;&nbsp;&nbsp;能令居家，&nbsp;&nbsp;&nbsp;&nbsp;安隐快乐；

&nbsp;&nbsp;&nbsp;&nbsp;或因贸易，&nbsp;&nbsp;&nbsp;&nbsp;大海远方，&nbsp;&nbsp;&nbsp;&nbsp;安隐往来，&nbsp;&nbsp;&nbsp;&nbsp;获诸财利。

&nbsp;&nbsp;&nbsp;&nbsp;此即说为，&nbsp;&nbsp;&nbsp;&nbsp;无价大宝，&nbsp;&nbsp;&nbsp;&nbsp;现能与果，&nbsp;&nbsp;&nbsp;&nbsp;名最上田。

&nbsp;&nbsp;&nbsp;&nbsp;如是现世，&nbsp;&nbsp;&nbsp;&nbsp;果报珍宝，&nbsp;&nbsp;&nbsp;&nbsp;皆因供养，&nbsp;&nbsp;&nbsp;&nbsp;父母而得。

&nbsp;&nbsp;&nbsp;&nbsp;复于来世，&nbsp;&nbsp;&nbsp;&nbsp;当得远离，&nbsp;&nbsp;&nbsp;&nbsp;驼驴等身，&nbsp;&nbsp;&nbsp;&nbsp;负重驱役；

&nbsp;&nbsp;&nbsp;&nbsp;亦复不受，&nbsp;&nbsp;&nbsp;&nbsp;尸粪灰河，&nbsp;&nbsp;&nbsp;&nbsp;刀山锋刃，&nbsp;&nbsp;&nbsp;&nbsp;镕铜等苦。

&nbsp;&nbsp;&nbsp;&nbsp;又于来世，&nbsp;&nbsp;&nbsp;&nbsp;生在人中，&nbsp;&nbsp;&nbsp;&nbsp;富有财宝，&nbsp;&nbsp;&nbsp;&nbsp;丰饶谷帛；

&nbsp;&nbsp;&nbsp;&nbsp;妻子眷属，&nbsp;&nbsp;&nbsp;&nbsp;悉皆和穆。 &nbsp;&nbsp;&nbsp;&nbsp;或复当来，&nbsp;&nbsp;&nbsp;&nbsp;得生天上，

&nbsp;&nbsp;&nbsp;&nbsp;宫殿园苑，&nbsp;&nbsp;&nbsp;&nbsp;音乐自然，&nbsp;&nbsp;&nbsp;&nbsp;纵意欢娱，&nbsp;&nbsp;&nbsp;&nbsp;受诸妙乐。

&nbsp;&nbsp;&nbsp;&nbsp;何有智者，&nbsp;&nbsp;&nbsp;&nbsp;闻是法音，&nbsp;&nbsp;&nbsp;&nbsp;于父母田，&nbsp;&nbsp;&nbsp;&nbsp;不勤供养？

“复次，大王，若诸丈夫由于邪见，不知自身速当坏灭，造作诸恶而自欺诳。彼愚痴人虚度长夜，犹如木石雕刻所成，虽形似人而无所识。习诸欲者，即是成就往恶趣业。此是丈夫第三过患。”

尔时，世尊而说偈言：

&nbsp;&nbsp;&nbsp;&nbsp;“丈夫为欲，&nbsp;&nbsp;&nbsp;&nbsp;之所迷乱，&nbsp;&nbsp;&nbsp;&nbsp;由斯造作，&nbsp;&nbsp;&nbsp;&nbsp; 种种诸罪。

&nbsp;&nbsp;&nbsp;&nbsp;倒见闇障，&nbsp;&nbsp;&nbsp;&nbsp;隐蔽其心，&nbsp;&nbsp;&nbsp;&nbsp;乘此当生，&nbsp;&nbsp;&nbsp;&nbsp;恶趣牢狱。

&nbsp;&nbsp;&nbsp;&nbsp;邪行之者，&nbsp;&nbsp;&nbsp;&nbsp;当复远离，&nbsp;&nbsp;&nbsp;&nbsp;一切贤圣，&nbsp;&nbsp;&nbsp;&nbsp;亦不恭敬。

&nbsp;&nbsp;&nbsp;&nbsp;诸沙门等，&nbsp;&nbsp;&nbsp;&nbsp;由颠倒见，&nbsp;&nbsp;&nbsp;&nbsp;乃至归命，&nbsp;&nbsp;&nbsp;&nbsp;山河邪魅，

&nbsp;&nbsp;&nbsp;&nbsp;为于贪欲，&nbsp;&nbsp;&nbsp;&nbsp;或复杀害，&nbsp;&nbsp;&nbsp;&nbsp;一切禽兽，&nbsp;&nbsp;&nbsp;&nbsp;祭祀神祇；

&nbsp;&nbsp;&nbsp;&nbsp;倒见为因，&nbsp;&nbsp;&nbsp;&nbsp;非法求福，&nbsp;&nbsp;&nbsp;&nbsp;由斯永离，&nbsp;&nbsp;&nbsp;&nbsp;一切安乐。

&nbsp;&nbsp;&nbsp;&nbsp;若于是中，&nbsp;&nbsp;&nbsp;&nbsp;造恶之者，&nbsp;&nbsp;&nbsp;&nbsp;不知净信，&nbsp;&nbsp;&nbsp;&nbsp;凶险无惭。

&nbsp;&nbsp;&nbsp;&nbsp;如是之人，&nbsp;&nbsp;&nbsp;&nbsp;永离贤圣，&nbsp;&nbsp;&nbsp;&nbsp;彼必当堕，&nbsp;&nbsp;&nbsp;&nbsp;嗥叫地狱；

&nbsp;&nbsp;&nbsp;&nbsp;或为于欲，&nbsp;&nbsp;&nbsp;&nbsp;逼恼于他，&nbsp;&nbsp;&nbsp;&nbsp;当堕烧燃，&nbsp;&nbsp;&nbsp;&nbsp;极烧燃狱；

&nbsp;&nbsp;&nbsp;&nbsp;复由倒见，&nbsp;&nbsp;&nbsp;&nbsp;于佛法僧，&nbsp;&nbsp;&nbsp;&nbsp;不能亲近，&nbsp;&nbsp;&nbsp;&nbsp;恭敬供养，

&nbsp;&nbsp;&nbsp;&nbsp;正教法宝，&nbsp;&nbsp;&nbsp;&nbsp;而不听闻，&nbsp;&nbsp;&nbsp;&nbsp;远离贤圣，&nbsp;&nbsp;&nbsp;&nbsp;堕诸恶趣。

&nbsp;&nbsp;&nbsp;&nbsp;是故智者，&nbsp;&nbsp;&nbsp;&nbsp;既得人身，&nbsp;&nbsp;&nbsp;&nbsp;勿复作斯，&nbsp;&nbsp;&nbsp;&nbsp;颠倒妄见；

&nbsp;&nbsp;&nbsp;&nbsp;勤修布施，&nbsp;&nbsp;&nbsp;&nbsp;及净尸罗，&nbsp;&nbsp;&nbsp;&nbsp;当得生天，&nbsp;&nbsp;&nbsp;&nbsp;证菩提道。

“复次，大王，或有丈夫为于身命，极自劳苦积集珍财，后为女人所缠摄故，如彼僮仆敬事供承；由是因缘悭惜财宝，不施沙门及婆罗门，亦复堪忍王法治罚，轻毁凌辱悉能受之。或被女人捶打呵叱，或至怖惧屈意瞻奉，见其忧戚即自念言：‘我今云何令彼欢悦？’当观此人是欲僮仆，于斯不净下劣之境，而生净想起于爱染。亲近如是女人之时，即是圆满恶趣之业。此是丈夫第四过患。”

尔时，世尊而说偈言：

&nbsp;&nbsp;&nbsp;&nbsp;“耽欲惛醉人，&nbsp;&nbsp;&nbsp;&nbsp;彼实无安乐，

&nbsp;&nbsp;&nbsp;&nbsp;亲近恶法故，&nbsp;&nbsp;&nbsp;&nbsp;不名善丈夫。

&nbsp;&nbsp;&nbsp;&nbsp;若人自纵逸，&nbsp;&nbsp;&nbsp;&nbsp;无有禁戒者，

&nbsp;&nbsp;&nbsp;&nbsp;随心之所为，&nbsp;&nbsp;&nbsp;&nbsp;失坏于福利。

&nbsp;&nbsp;&nbsp;&nbsp;彼无智慧人，&nbsp;&nbsp;&nbsp;&nbsp;行于畜生法，

&nbsp;&nbsp;&nbsp;&nbsp;驰趣于女色，&nbsp;&nbsp;&nbsp;&nbsp;犹猪乐粪秽。

&nbsp;&nbsp;&nbsp;&nbsp;愚者不能观，&nbsp;&nbsp;&nbsp;&nbsp;欲染之过患，

&nbsp;&nbsp;&nbsp;&nbsp;妄生殷重想，&nbsp;&nbsp;&nbsp;&nbsp;犹若盲冥人。

&nbsp;&nbsp;&nbsp;&nbsp;为色所系缚，&nbsp;&nbsp;&nbsp;&nbsp;增长于欲爱，

&nbsp;&nbsp;&nbsp;&nbsp;犹如于野干，&nbsp;&nbsp;&nbsp;&nbsp;不离尸冢间。

&nbsp;&nbsp;&nbsp;&nbsp;于声香味触，&nbsp;&nbsp;&nbsp;&nbsp;而生爱著心，

&nbsp;&nbsp;&nbsp;&nbsp;轮转生死中，&nbsp;&nbsp;&nbsp;&nbsp;如猕猴系柱。

&nbsp;&nbsp;&nbsp;&nbsp;无明缠覆故，&nbsp;&nbsp;&nbsp;&nbsp;为女所迷乱，

&nbsp;&nbsp;&nbsp;&nbsp;如市求利人，&nbsp;&nbsp;&nbsp;&nbsp;矫诈来亲附。

&nbsp;&nbsp;&nbsp;&nbsp;愚人亲近欲，&nbsp;&nbsp;&nbsp;&nbsp;是入魔境界，

&nbsp;&nbsp;&nbsp;&nbsp;犹若翳茶迦，&nbsp;&nbsp;&nbsp;&nbsp;耽嗜于粪秽。

&nbsp;&nbsp;&nbsp;&nbsp;亦如霔雹雨，&nbsp;&nbsp;&nbsp;&nbsp;能损于稼穑，

&nbsp;&nbsp;&nbsp;&nbsp;窑师常近火，&nbsp;&nbsp;&nbsp;&nbsp;多为所焚烧。

&nbsp;&nbsp;&nbsp;&nbsp;诸未见谛者，&nbsp;&nbsp;&nbsp;&nbsp;为欲失白法，

&nbsp;&nbsp;&nbsp;&nbsp;如风吹微糠，&nbsp;&nbsp;&nbsp;&nbsp;其义亦如是。

&nbsp;&nbsp;&nbsp;&nbsp;假如善丈夫，&nbsp;&nbsp;&nbsp;&nbsp;为杀者所执，

&nbsp;&nbsp;&nbsp;&nbsp;宁受斯逼害，&nbsp;&nbsp;&nbsp;&nbsp;不应亲女人。

&nbsp;&nbsp;&nbsp;&nbsp;若乐观女色，&nbsp;&nbsp;&nbsp;&nbsp;贪求转复多，

&nbsp;&nbsp;&nbsp;&nbsp;取相之凡夫，&nbsp;&nbsp;&nbsp;&nbsp;增长于欲爱。

&nbsp;&nbsp;&nbsp;&nbsp;如于炎夏时，&nbsp;&nbsp;&nbsp;&nbsp;游行旷野中，

&nbsp;&nbsp;&nbsp;&nbsp;渴逼饮碱水，&nbsp;&nbsp;&nbsp;&nbsp;饮已渴弥增。

&nbsp;&nbsp;&nbsp;&nbsp;未见真实者，&nbsp;&nbsp;&nbsp;&nbsp;愚痴徒自活，

&nbsp;&nbsp;&nbsp;&nbsp;亲近于女人，&nbsp;&nbsp;&nbsp;&nbsp;贪欲爱坚固。

&nbsp;&nbsp;&nbsp;&nbsp;若人触毒虫，&nbsp;&nbsp;&nbsp;&nbsp;便为毒所害，

&nbsp;&nbsp;&nbsp;&nbsp;如是诸凡夫，&nbsp;&nbsp;&nbsp;&nbsp;犯欲亦如是。

&nbsp;&nbsp;&nbsp;&nbsp;譬如彩画瓶，&nbsp;&nbsp;&nbsp;&nbsp;内盛以恶毒，

&nbsp;&nbsp;&nbsp;&nbsp;是中实可畏，&nbsp;&nbsp;&nbsp;&nbsp;外相现端严。

&nbsp;&nbsp;&nbsp;&nbsp;严饰于女人，&nbsp;&nbsp;&nbsp;&nbsp;谓彼为姝妙，

&nbsp;&nbsp;&nbsp;&nbsp;是中甚秽恶，&nbsp;&nbsp;&nbsp;&nbsp;如气满皮囊。

&nbsp;&nbsp;&nbsp;&nbsp;又如以缯彩，&nbsp;&nbsp;&nbsp;&nbsp;缠里于利刀，

&nbsp;&nbsp;&nbsp;&nbsp;庄严彼女人，&nbsp;&nbsp;&nbsp;&nbsp;其义亦如是。

&nbsp;&nbsp;&nbsp;&nbsp;如火满深坑，&nbsp;&nbsp;&nbsp;&nbsp;无烟能烧害，

&nbsp;&nbsp;&nbsp;&nbsp;女人亦如是，&nbsp;&nbsp;&nbsp;&nbsp;暴恶无哀愍。

&nbsp;&nbsp;&nbsp;&nbsp;如死狗死蛇，&nbsp;&nbsp;&nbsp;&nbsp;秽恶而坏烂，

&nbsp;&nbsp;&nbsp;&nbsp;亦如烧粪秽，&nbsp;&nbsp;&nbsp;&nbsp;人皆厌恶之。

&nbsp;&nbsp;&nbsp;&nbsp;死蛇粪狗等，&nbsp;&nbsp;&nbsp;&nbsp;虽甚可厌恶，

&nbsp;&nbsp;&nbsp;&nbsp;如是诸女人，&nbsp;&nbsp;&nbsp;&nbsp;可厌复过彼。

&nbsp;&nbsp;&nbsp;&nbsp;譬如劫坏时，&nbsp;&nbsp;&nbsp;&nbsp;大地皆火起，

&nbsp;&nbsp;&nbsp;&nbsp;丛林诸草木，&nbsp;&nbsp;&nbsp;&nbsp;一切悉燋燃。

&nbsp;&nbsp;&nbsp;&nbsp;大身者所居，&nbsp;&nbsp;&nbsp;&nbsp;海水尽干竭，

&nbsp;&nbsp;&nbsp;&nbsp;须弥等宝山，&nbsp;&nbsp;&nbsp;&nbsp;世界遍烧坏。

&nbsp;&nbsp;&nbsp;&nbsp;如是劫烧时，&nbsp;&nbsp;&nbsp;&nbsp;焚燎于山海，

&nbsp;&nbsp;&nbsp;&nbsp;无有诸众生，&nbsp;&nbsp;&nbsp;&nbsp;能为救护者。

&nbsp;&nbsp;&nbsp;&nbsp;因兹女欲故，&nbsp;&nbsp;&nbsp;&nbsp;烧害诸愚夫，

&nbsp;&nbsp;&nbsp;&nbsp;犹如劫火燃，&nbsp;&nbsp;&nbsp;&nbsp;一切皆烧尽。

&nbsp;&nbsp;&nbsp;&nbsp;不净常流注，&nbsp;&nbsp;&nbsp;&nbsp;涎洟脓血身，

&nbsp;&nbsp;&nbsp;&nbsp;奈何彼愚夫，&nbsp;&nbsp;&nbsp;&nbsp;于此而耽著！

&nbsp;&nbsp;&nbsp;&nbsp;骸骨相搘柱，&nbsp;&nbsp;&nbsp;&nbsp;皮肉以覆之，

&nbsp;&nbsp;&nbsp;&nbsp;臭秽甚可恶，&nbsp;&nbsp;&nbsp;&nbsp;如弃残宿食，

&nbsp;&nbsp;&nbsp;&nbsp;亦如仓廪门，&nbsp;&nbsp;&nbsp;&nbsp;糠麨恒狼籍。

&nbsp;&nbsp;&nbsp;&nbsp;此身诸秽恶，&nbsp;&nbsp;&nbsp;&nbsp;充满亦复然，

&nbsp;&nbsp;&nbsp;&nbsp;胃脾肾肝胆，&nbsp;&nbsp;&nbsp;&nbsp;及肠肺粪秽，

&nbsp;&nbsp;&nbsp;&nbsp;并髓脑脓血，&nbsp;&nbsp;&nbsp;&nbsp;八万户诸虫，

&nbsp;&nbsp;&nbsp;&nbsp;在中常唼食；&nbsp;&nbsp;&nbsp;&nbsp;盲冥诸愚夫，

&nbsp;&nbsp;&nbsp;&nbsp;痴网自缠覆，&nbsp;&nbsp;&nbsp;&nbsp;于是不能了。

&nbsp;&nbsp;&nbsp;&nbsp;杂食所余秽，&nbsp;&nbsp;&nbsp;&nbsp;九孔常流注，

&nbsp;&nbsp;&nbsp;&nbsp;如是过患身，&nbsp;&nbsp;&nbsp;&nbsp;由先不净业。

&nbsp;&nbsp;&nbsp;&nbsp;愚夫于女人，&nbsp;&nbsp;&nbsp;&nbsp;系恋彼声色，

&nbsp;&nbsp;&nbsp;&nbsp;由斯生染著，&nbsp;&nbsp;&nbsp;&nbsp;曾不如实知。

&nbsp;&nbsp;&nbsp;&nbsp;如蝇见于吐，&nbsp;&nbsp;&nbsp;&nbsp;而生爱著心，

&nbsp;&nbsp;&nbsp;&nbsp;愚夫贪女人，&nbsp;&nbsp;&nbsp;&nbsp;境界亦如是。

&nbsp;&nbsp;&nbsp;&nbsp;颠仆于女色，&nbsp;&nbsp;&nbsp;&nbsp;恒自秽其身，

&nbsp;&nbsp;&nbsp;&nbsp;如何彼愚夫，&nbsp;&nbsp;&nbsp;&nbsp;于此乐游止？

&nbsp;&nbsp;&nbsp;&nbsp;如鸟为求食，&nbsp;&nbsp;&nbsp;&nbsp;不知避网罗，

&nbsp;&nbsp;&nbsp;&nbsp;贪爱于女人，&nbsp;&nbsp;&nbsp;&nbsp;被害亦如是。

&nbsp;&nbsp;&nbsp;&nbsp;譬如水中鱼，&nbsp;&nbsp;&nbsp;&nbsp;游泳网者前，

&nbsp;&nbsp;&nbsp;&nbsp;便为他所执，&nbsp;&nbsp;&nbsp;&nbsp;岂非自损伤？

&nbsp;&nbsp;&nbsp;&nbsp;女若捕鱼人，&nbsp;&nbsp;&nbsp;&nbsp;谄诳犹如网，

&nbsp;&nbsp;&nbsp;&nbsp;男子同于鱼，&nbsp;&nbsp;&nbsp;&nbsp;被网亦如是。

&nbsp;&nbsp;&nbsp;&nbsp;杀者之利刀，&nbsp;&nbsp;&nbsp;&nbsp;虽复甚可畏，

&nbsp;&nbsp;&nbsp;&nbsp;女人刀可畏，&nbsp;&nbsp;&nbsp;&nbsp;伤害复过彼。

&nbsp;&nbsp;&nbsp;&nbsp;如蛾投灯炬，&nbsp;&nbsp;&nbsp;&nbsp;及火烧屋时，

&nbsp;&nbsp;&nbsp;&nbsp;虫等被焚烧，&nbsp;&nbsp;&nbsp;&nbsp;无依无救者。

&nbsp;&nbsp;&nbsp;&nbsp;迷醉于女人，&nbsp;&nbsp;&nbsp;&nbsp;贪火所烧害，

&nbsp;&nbsp;&nbsp;&nbsp;由斯堕恶趣，&nbsp;&nbsp;&nbsp;&nbsp;无依怙亦然。

&nbsp;&nbsp;&nbsp;&nbsp;邪行诸愚夫，&nbsp;&nbsp;&nbsp;&nbsp;爱恋他妻室，

&nbsp;&nbsp;&nbsp;&nbsp;妄生欣悦想，&nbsp;&nbsp;&nbsp;&nbsp;犹如于家鸡。

&nbsp;&nbsp;&nbsp;&nbsp;亦如旷野雉，&nbsp;&nbsp;&nbsp;&nbsp;妄游杀害所，

&nbsp;&nbsp;&nbsp;&nbsp;损伤因自生，&nbsp;&nbsp;&nbsp;&nbsp;而无救济者。

&nbsp;&nbsp;&nbsp;&nbsp;舍离于佛法，&nbsp;&nbsp;&nbsp;&nbsp;亲近彼女人，

&nbsp;&nbsp;&nbsp;&nbsp;由是业因缘，&nbsp;&nbsp;&nbsp;&nbsp;坠堕于恶道。

&nbsp;&nbsp;&nbsp;&nbsp;又如诸猕猴，&nbsp;&nbsp;&nbsp;&nbsp;跳踯岩树间，

&nbsp;&nbsp;&nbsp;&nbsp;必致自损伤，&nbsp;&nbsp;&nbsp;&nbsp;岂不由愚惑？

&nbsp;&nbsp;&nbsp;&nbsp;如是耽欲者，&nbsp;&nbsp;&nbsp;&nbsp;于彼诸女人，

&nbsp;&nbsp;&nbsp;&nbsp;为痴网所罗，&nbsp;&nbsp;&nbsp;&nbsp;数受生死苦。

&nbsp;&nbsp;&nbsp;&nbsp;如世之罪人，&nbsp;&nbsp;&nbsp;&nbsp;处以尖摽苦，

&nbsp;&nbsp;&nbsp;&nbsp;耽醉淫欲者，&nbsp;&nbsp;&nbsp;&nbsp;当悬剑树林。

&nbsp;&nbsp;&nbsp;&nbsp;譬如以猛火，&nbsp;&nbsp;&nbsp;&nbsp;烧燃彼镬汤，

&nbsp;&nbsp;&nbsp;&nbsp;投之以麻麦，&nbsp;&nbsp;&nbsp;&nbsp;随沸而漂没；

&nbsp;&nbsp;&nbsp;&nbsp;如是耽欲人，&nbsp;&nbsp;&nbsp;&nbsp;不识于善路，

&nbsp;&nbsp;&nbsp;&nbsp;死当堕恶道，&nbsp;&nbsp;&nbsp;&nbsp;煎煮镬汤中。

&nbsp;&nbsp;&nbsp;&nbsp;镬汤之大数，&nbsp;&nbsp;&nbsp;&nbsp;六十四俱胝，

&nbsp;&nbsp;&nbsp;&nbsp;诸造恶之人，&nbsp;&nbsp;&nbsp;&nbsp;以彼为居处。

&nbsp;&nbsp;&nbsp;&nbsp;如是一一镬，&nbsp;&nbsp;&nbsp;&nbsp;量各一由旬，

&nbsp;&nbsp;&nbsp;&nbsp;猛火遍烧燃，&nbsp;&nbsp;&nbsp;&nbsp;底及四周际。

&nbsp;&nbsp;&nbsp;&nbsp;或有满百年，&nbsp;&nbsp;&nbsp;&nbsp;或二三四百，

&nbsp;&nbsp;&nbsp;&nbsp;受煎煮之苦，&nbsp;&nbsp;&nbsp;&nbsp;皆由自业为。

&nbsp;&nbsp;&nbsp;&nbsp;狱卒以利钩，&nbsp;&nbsp;&nbsp;&nbsp;时复举令出，

&nbsp;&nbsp;&nbsp;&nbsp;皮肉皆烂堕，&nbsp;&nbsp;&nbsp;&nbsp;其骨白如珂。

&nbsp;&nbsp;&nbsp;&nbsp;于是诸狱卒，&nbsp;&nbsp;&nbsp;&nbsp;复将置铁槽，

&nbsp;&nbsp;&nbsp;&nbsp;以杵而捣之，&nbsp;&nbsp;&nbsp;&nbsp;无能救护者。

&nbsp;&nbsp;&nbsp;&nbsp;尔时诸骨髓，&nbsp;&nbsp;&nbsp;&nbsp;尽碎末为尘，

&nbsp;&nbsp;&nbsp;&nbsp;由业风所吹，&nbsp;&nbsp;&nbsp;&nbsp;死已复还活。

&nbsp;&nbsp;&nbsp;&nbsp;若有侵逼他，&nbsp;&nbsp;&nbsp;&nbsp;妻妾童女等，

&nbsp;&nbsp;&nbsp;&nbsp;当缘铁刺树，&nbsp;&nbsp;&nbsp;&nbsp;并受斧杵殃。

&nbsp;&nbsp;&nbsp;&nbsp;有三股铁叉，&nbsp;&nbsp;&nbsp;&nbsp;或四五岐者，

&nbsp;&nbsp;&nbsp;&nbsp;侵扰他妻室，&nbsp;&nbsp;&nbsp;&nbsp;当受此刑治。

&nbsp;&nbsp;&nbsp;&nbsp;复有铁嘴乌，&nbsp;&nbsp;&nbsp;&nbsp;深啄于髓脑，

&nbsp;&nbsp;&nbsp;&nbsp;野干等诸兽，&nbsp;&nbsp;&nbsp;&nbsp;竞来食啖之。

&nbsp;&nbsp;&nbsp;&nbsp;如是邪欲人，&nbsp;&nbsp;&nbsp;&nbsp;当堕尸粪狱，

&nbsp;&nbsp;&nbsp;&nbsp;及走于锋刃，&nbsp;&nbsp;&nbsp;&nbsp;亦复上刀山。

&nbsp;&nbsp;&nbsp;&nbsp;如是邪欲人，&nbsp;&nbsp;&nbsp;&nbsp;颠坠炎热狱，

&nbsp;&nbsp;&nbsp;&nbsp;既被烧害已，&nbsp;&nbsp;&nbsp;&nbsp;复趣于寒冰。

&nbsp;&nbsp;&nbsp;&nbsp;如是邪欲人，&nbsp;&nbsp;&nbsp;&nbsp;亦堕极炎热，

&nbsp;&nbsp;&nbsp;&nbsp;嗥叫及大叫，&nbsp;&nbsp;&nbsp;&nbsp;并往黑绳中。

&nbsp;&nbsp;&nbsp;&nbsp;如是邪欲人，&nbsp;&nbsp;&nbsp;&nbsp;当没碱热河，

&nbsp;&nbsp;&nbsp;&nbsp;复经历煻煨，&nbsp;&nbsp;&nbsp;&nbsp;未至底便死。

&nbsp;&nbsp;&nbsp;&nbsp;地狱有蒺蔾，&nbsp;&nbsp;&nbsp;&nbsp;五角极铦利，

&nbsp;&nbsp;&nbsp;&nbsp;彼为狗所逼，&nbsp;&nbsp;&nbsp;&nbsp;忙怖走其中。

&nbsp;&nbsp;&nbsp;&nbsp;爱恋于女人，&nbsp;&nbsp;&nbsp;&nbsp;堕于大怖处，

&nbsp;&nbsp;&nbsp;&nbsp;或吞于铁丸，&nbsp;&nbsp;&nbsp;&nbsp;或饮洋铜汁。

&nbsp;&nbsp;&nbsp;&nbsp;有二热铁山，&nbsp;&nbsp;&nbsp;&nbsp;彼此来相合，

&nbsp;&nbsp;&nbsp;&nbsp;昔时耽欲者，&nbsp;&nbsp;&nbsp;&nbsp;于中受苦殃。

&nbsp;&nbsp;&nbsp;&nbsp;受斯苦楚时，&nbsp;&nbsp;&nbsp;&nbsp;都无救护者，

&nbsp;&nbsp;&nbsp;&nbsp;得如是罪报，&nbsp;&nbsp;&nbsp;&nbsp;皆由自业缘。

&nbsp;&nbsp;&nbsp;&nbsp;昔同欢爱者，&nbsp;&nbsp;&nbsp;&nbsp;今于何所在，

&nbsp;&nbsp;&nbsp;&nbsp;我独受其殃，&nbsp;&nbsp;&nbsp;&nbsp;而不来相救？

&nbsp;&nbsp;&nbsp;&nbsp;由于先世中，&nbsp;&nbsp;&nbsp;&nbsp;自作如是业，

&nbsp;&nbsp;&nbsp;&nbsp;假令父母等，&nbsp;&nbsp;&nbsp;&nbsp;无能相救者。

&nbsp;&nbsp;&nbsp;&nbsp;由于先世中，&nbsp;&nbsp;&nbsp;&nbsp;自作如是业，

&nbsp;&nbsp;&nbsp;&nbsp;假令男女等，&nbsp;&nbsp;&nbsp;&nbsp;无能相救者。

&nbsp;&nbsp;&nbsp;&nbsp;由于先世中，&nbsp;&nbsp;&nbsp;&nbsp;自作如是业，

&nbsp;&nbsp;&nbsp;&nbsp;假令兄弟等，&nbsp;&nbsp;&nbsp;&nbsp;无能相救者。

&nbsp;&nbsp;&nbsp;&nbsp;由于先世中，&nbsp;&nbsp;&nbsp;&nbsp;自作如是业，

&nbsp;&nbsp;&nbsp;&nbsp;假令姊妹等，&nbsp;&nbsp;&nbsp;&nbsp;无能相救者。

&nbsp;&nbsp;&nbsp;&nbsp;由于先世中，&nbsp;&nbsp;&nbsp;&nbsp;自作如是业，

&nbsp;&nbsp;&nbsp;&nbsp;假令朋友等，&nbsp;&nbsp;&nbsp;&nbsp;无能相救者。

&nbsp;&nbsp;&nbsp;&nbsp;愚夫为邪欲，&nbsp;&nbsp;&nbsp;&nbsp;贪求于女人，

&nbsp;&nbsp;&nbsp;&nbsp;无间地狱中，&nbsp;&nbsp;&nbsp;&nbsp;受如是诸苦。

&nbsp;&nbsp;&nbsp;&nbsp;说此不清净，&nbsp;&nbsp;&nbsp;&nbsp;秽恶之女人，

&nbsp;&nbsp;&nbsp;&nbsp;愚夫所游行，&nbsp;&nbsp;&nbsp;&nbsp;智者皆远离。

&nbsp;&nbsp;&nbsp;&nbsp;亲近彼女人，&nbsp;&nbsp;&nbsp;&nbsp;最为极下劣，

&nbsp;&nbsp;&nbsp;&nbsp;是恶中之恶，&nbsp;&nbsp;&nbsp;&nbsp;何足为欣乐？

&nbsp;&nbsp;&nbsp;&nbsp;耽著诸凡夫，&nbsp;&nbsp;&nbsp;&nbsp;常抱于粪囊，

&nbsp;&nbsp;&nbsp;&nbsp;由此业因缘，&nbsp;&nbsp;&nbsp;&nbsp;当受无量苦。

&nbsp;&nbsp;&nbsp;&nbsp;愚夫为女人，&nbsp;&nbsp;&nbsp;&nbsp;受种种刑罚，

&nbsp;&nbsp;&nbsp;&nbsp;囚系及捶打，&nbsp;&nbsp;&nbsp;&nbsp;而无厌离心。

&nbsp;&nbsp;&nbsp;&nbsp;愚夫为女人，&nbsp;&nbsp;&nbsp;&nbsp;被种种烧害，

&nbsp;&nbsp;&nbsp;&nbsp;能忍受斯苦，&nbsp;&nbsp;&nbsp;&nbsp;而无厌离心。

&nbsp;&nbsp;&nbsp;&nbsp;或置在尖标，&nbsp;&nbsp;&nbsp;&nbsp;或杀或沉水，

&nbsp;&nbsp;&nbsp;&nbsp;或掷于大坑，&nbsp;&nbsp;&nbsp;&nbsp;备受诸苦毒。

&nbsp;&nbsp;&nbsp;&nbsp;虽见如是苦，&nbsp;&nbsp;&nbsp;&nbsp;犹于淫欲中，

&nbsp;&nbsp;&nbsp;&nbsp;称赞于女人，&nbsp;&nbsp;&nbsp;&nbsp;曾不生厌离。

&nbsp;&nbsp;&nbsp;&nbsp;或有少智人，&nbsp;&nbsp;&nbsp;&nbsp;知为众苦本，

&nbsp;&nbsp;&nbsp;&nbsp;见已还亲近，&nbsp;&nbsp;&nbsp;&nbsp;如胡胶见火。

&nbsp;&nbsp;&nbsp;&nbsp;闻佛之所说，&nbsp;&nbsp;&nbsp;&nbsp;虽复生信受，

&nbsp;&nbsp;&nbsp;&nbsp;仍多畜女人，&nbsp;&nbsp;&nbsp;&nbsp;其众如群羊。

&nbsp;&nbsp;&nbsp;&nbsp;或闻诸佛教，&nbsp;&nbsp;&nbsp;&nbsp;才兴厌悔心，

&nbsp;&nbsp;&nbsp;&nbsp;须臾贪复生，&nbsp;&nbsp;&nbsp;&nbsp;如恶毒还发。

&nbsp;&nbsp;&nbsp;&nbsp;犹如被怖猪，&nbsp;&nbsp;&nbsp;&nbsp;暂止须臾顷，

&nbsp;&nbsp;&nbsp;&nbsp;若见于粪秽，&nbsp;&nbsp;&nbsp;&nbsp;贪爱还复生。

&nbsp;&nbsp;&nbsp;&nbsp;愚夫闻法已，&nbsp;&nbsp;&nbsp;&nbsp;暂尔心惊怖，

&nbsp;&nbsp;&nbsp;&nbsp;后见诸欲色，&nbsp;&nbsp;&nbsp;&nbsp;贪爱还复生。

&nbsp;&nbsp;&nbsp;&nbsp;犹如有丈夫，&nbsp;&nbsp;&nbsp;&nbsp;从其自身首，

&nbsp;&nbsp;&nbsp;&nbsp;弃掷金华鬘，&nbsp;&nbsp;&nbsp;&nbsp;翻戴于热铁。

&nbsp;&nbsp;&nbsp;&nbsp;愚夫耽欲故，&nbsp;&nbsp;&nbsp;&nbsp;弃舍诸佛教，

&nbsp;&nbsp;&nbsp;&nbsp;贪求下劣法，&nbsp;&nbsp;&nbsp;&nbsp;造作诸罪业。

&nbsp;&nbsp;&nbsp;&nbsp;迷醉诸欲者，&nbsp;&nbsp;&nbsp;&nbsp;堕阎罗界中，

&nbsp;&nbsp;&nbsp;&nbsp;常吞热铁丸，&nbsp;&nbsp;&nbsp;&nbsp;复饮洋铜汁。

&nbsp;&nbsp;&nbsp;&nbsp;迷醉于欲者，&nbsp;&nbsp;&nbsp;&nbsp;背善而行非，

&nbsp;&nbsp;&nbsp;&nbsp;舍离于清净，&nbsp;&nbsp;&nbsp;&nbsp;永趣阎罗界。

&nbsp;&nbsp;&nbsp;&nbsp;若有智慧人，&nbsp;&nbsp;&nbsp;&nbsp;闻我说是法，

&nbsp;&nbsp;&nbsp;&nbsp;应舍一切欲，&nbsp;&nbsp;&nbsp;&nbsp;速求于出离。”

尔时，世尊说是偈已，优陀延王即白佛言：“今此所闻希有！希有！如来应正等觉，善能说是诸欲过患。我今归依佛法僧宝，从今已往乃至尽形，归佛法僧作优婆塞。唯愿世尊，摄受于我。”

佛说此经已，优陀延王及诸大众，天人世间，阿修罗、乾闼婆等，闻佛所说，欢喜奉行。

大宝积经卷第九十八

妙慧童女会第三十

如是我闻：一时，佛在王舍城耆阇崛山中，与大比丘众千二百五十人，菩萨摩诃萨十千人俱。

时，王舍城有长者女，名为妙慧，年始八岁，面貌端正，容色姝好，诸相具足，见者欢喜，曾于过去无量诸佛亲近供养，种诸善根。时彼女人诣如来所，顶礼佛足，右绕三匝，长跪合掌而说偈言：

&nbsp;&nbsp;&nbsp;&nbsp;“无上等正觉，&nbsp;&nbsp;&nbsp;&nbsp;为世大明灯，

&nbsp;&nbsp;&nbsp;&nbsp;  菩萨之所行，&nbsp;&nbsp;&nbsp;&nbsp;唯愿听我问！”

佛告妙慧：“今恣汝问，当为解说，令断疑网。”

尔时，妙慧即于佛前，以偈问曰：

&nbsp;&nbsp;&nbsp;&nbsp;“云何得端正，&nbsp;&nbsp;&nbsp;&nbsp;大富尊贵身？

&nbsp;&nbsp;&nbsp;&nbsp;复以何因缘，&nbsp;&nbsp;&nbsp;&nbsp;眷属难沮坏？

&nbsp;&nbsp;&nbsp;&nbsp;云何见己身，&nbsp;&nbsp;&nbsp;&nbsp;而受于化生，

&nbsp;&nbsp;&nbsp;&nbsp;千叶莲华上，&nbsp;&nbsp;&nbsp;&nbsp;面奉诸世尊？

&nbsp;&nbsp;&nbsp;&nbsp;云何能证得，&nbsp;&nbsp;&nbsp;&nbsp;自在胜神通，

&nbsp;&nbsp;&nbsp;&nbsp;遍往无量刹，&nbsp;&nbsp;&nbsp;&nbsp;礼敬于诸佛？

&nbsp;&nbsp;&nbsp;&nbsp;云何得无怨，&nbsp;&nbsp;&nbsp;&nbsp;所言人信受，

&nbsp;&nbsp;&nbsp;&nbsp;净除于法障，&nbsp;&nbsp;&nbsp;&nbsp;永离诸魔业？

&nbsp;&nbsp;&nbsp;&nbsp;云何命终时，&nbsp;&nbsp;&nbsp;&nbsp;得见于诸佛，

&nbsp;&nbsp;&nbsp;&nbsp;闻说清净法，&nbsp;&nbsp;&nbsp;&nbsp;不受于苦恼？

&nbsp;&nbsp;&nbsp;&nbsp; 大悲无上尊，&nbsp;&nbsp;&nbsp;&nbsp;唯愿为我说！”

尔时，佛告妙慧童女言：“善哉！善哉！善能问此深妙之义。谛听！谛听！善思念之，当为汝说。”

妙慧白言：“唯然！世尊，愿乐欲闻。”

佛言：“妙慧，菩萨成就四法受端正身。何等为四？一者、于恶友所不起瞋心，二者、住于大慈，三者、深乐正法，四者、造佛形像。”

尔时，世尊而说偈言：

&nbsp;&nbsp;&nbsp;&nbsp;“瞋坏善根勿增长，&nbsp;&nbsp;&nbsp;&nbsp;慈心乐法造佛形，

&nbsp;&nbsp;&nbsp;&nbsp;当获具相庄严身，&nbsp;&nbsp;&nbsp;&nbsp;一切众生常乐见。

“复次，妙慧，菩萨成就四法得富贵身。何等为四？一者、应时行施，二者、无轻慢心，三者、欢喜而与，四者、不希果报。”

尔时，世尊而说偈言：

&nbsp;&nbsp;&nbsp;&nbsp;“应时行施无轻慢，&nbsp;&nbsp;&nbsp;&nbsp;欢喜授与不希求，

&nbsp;&nbsp;&nbsp;&nbsp;能于此业常勤修，&nbsp;&nbsp;&nbsp;&nbsp;所生当获大财位。

“复次，妙慧，菩萨成就四法得眷属不坏。何等为四？一者、善能弃舍离间之语，二者、邪见众生令住正见，三者、正法将灭护令久住，四者、教诸有情趣佛菩提。”

尔时，世尊而说偈言：

&nbsp;&nbsp;&nbsp;&nbsp;“舍离间言及邪见，&nbsp;&nbsp;&nbsp;&nbsp;正法将灭能护持，

&nbsp;&nbsp;&nbsp;&nbsp;安住众生大菩提，&nbsp;&nbsp;&nbsp;&nbsp;当成不坏诸眷属。

“复次，妙慧，菩萨成就四法，当于佛前得受化生，处莲华座。何等为四？一者、捧诸华果及细末香，散于如来及诸塔庙；二者、终不于他妄加损害；三者、造如来像安处莲华；四者、于佛菩提深生净信。”

尔时，世尊而说偈言：

&nbsp;&nbsp;&nbsp;&nbsp;“华香散佛及支提，&nbsp;&nbsp;&nbsp;&nbsp;不害于他并造像，

&nbsp;&nbsp;&nbsp;&nbsp;于大菩提深信解，&nbsp;&nbsp;&nbsp;&nbsp;得处莲华生佛前。

“复次，妙慧，菩萨成就四法，从一佛土至一佛土。何等为四？一者、见他修善不为障恼，二者、他说法时未尝留碍，三者、燃灯供养如来之塔，四者、于诸禅定常勤修习。”

尔时，世尊而说偈言：

&nbsp;&nbsp;&nbsp;&nbsp;“见人修善说正法，&nbsp;&nbsp;&nbsp;&nbsp;不生谤毁加留难，

&nbsp;&nbsp;&nbsp;&nbsp;如来塔庙施灯明，&nbsp;&nbsp;&nbsp;&nbsp;修习诸禅游佛刹。

“复次，妙慧，菩萨成就四法处世无怨。云何为四？一者、以无谄心亲近善友，二者、于他胜法无嫉妒心，三者、他获名誉心常欢喜，四者、于菩萨行无轻毁心。”

尔时，世尊而说偈言：

&nbsp;&nbsp;&nbsp;&nbsp;“不以谀谄亲善友，&nbsp;&nbsp;&nbsp;&nbsp;于人胜法无妒心，

&nbsp;&nbsp;&nbsp;&nbsp;他获名誉常欢喜，&nbsp;&nbsp;&nbsp;&nbsp;不谤菩萨得无怨。

“复次，妙慧，菩萨成就四法所言人信。何等为四？一者、发言修行常使相应，二者、于善友所不覆诸恶，三者、于所闻法不求过失，四者、于说法者不生恶心。”

尔时，世尊而说偈言：

&nbsp;&nbsp;&nbsp;&nbsp;“发言修行常相应，&nbsp;&nbsp;&nbsp;&nbsp;己罪不藏于善友，

&nbsp;&nbsp;&nbsp;&nbsp;闻经不求人法过，&nbsp;&nbsp;&nbsp;&nbsp;所言一切皆信受。

“复次，妙慧，菩萨成就四法，能离法障，速得清净。何等为四？一者、以深意乐摄三律仪，二者、闻甚深经不生诽谤，三者、见新发意菩萨生一切智心，四者、于诸有情大慈平等。”

尔时，世尊而说偈言：

&nbsp;&nbsp;&nbsp;&nbsp;“以深意乐摄律仪，&nbsp;&nbsp;&nbsp;&nbsp;闻甚深经能信解，

&nbsp;&nbsp;&nbsp;&nbsp;敬初发心如佛想，&nbsp;&nbsp;&nbsp;&nbsp;慈心普洽障消除。

“复次，妙慧，菩萨成就四法能离诸魔。云何为四？一者、了知法性平等，二者、发起精进，三者、常勤念佛，四者、一切善根皆悉回向。”

尔时，世尊而说偈言：

&nbsp;&nbsp;&nbsp;&nbsp;“能知诸法平等性，&nbsp;&nbsp;&nbsp;&nbsp;常起精进念如来，

&nbsp;&nbsp;&nbsp;&nbsp;回向一切诸善根，&nbsp;&nbsp;&nbsp;&nbsp;众魔不能得其便。

“复次，妙慧，菩萨成就四法，临命终时诸佛现前。何等为四？一者、他有所求施令满足，二者、于诸善法深生信解，三者、于诸菩萨施庄严具，四者、于三宝所勤修供养。”

尔时，世尊而说偈言：

&nbsp;&nbsp;&nbsp;&nbsp;“他有所求令满足，&nbsp;&nbsp;&nbsp;&nbsp;信解深法舍严具，

&nbsp;&nbsp;&nbsp;&nbsp; 三宝福田勤供养，&nbsp;&nbsp;&nbsp;&nbsp;临命终时佛现前。”

尔时，妙慧童女闻佛说已，白言：“世尊，如佛所说菩萨诸行，我当奉行。世尊，若我于是四十行中，阙于一行而不修者，则违佛教，欺诳如来。”

尔时，尊者大目揵连告妙慧言：“菩萨之行甚难可行，汝今发斯殊胜大愿，岂于是愿得自在耶？”

尔时，妙慧白言：“尊者，若我弘愿真实不虚，能令诸行得圆满者，愿此三千大千世界六种震动，天雨妙华，天鼓自鸣。”说是语时，于虚空中华散如雨，天鼓自鸣，三千大千世界六种震动。

是时，妙慧重白目连：“以我如是真实言故，于未来世当得成佛，亦如今日释迦如来。于我国中无有魔事，及以恶趣、女人之名，若我此言非虚妄者，令斯大众身皆金色。”说是语已，众皆金色。

尔时，尊者大目揵连，即从坐起，偏袒右肩，顶礼佛足，白言：“世尊，我今先礼初发心菩萨及诸菩萨摩诃萨众。”

尔时，文殊师利法王子告妙慧言：“汝住何法，发斯诚愿？”

妙慧答言：“文殊师利，非所问也。何以故？于法界中无所住故。”

又问：“云何名为菩提？”

答曰：“无分别法是名菩提。”

又问：“云何名为菩萨？”

答曰：“一切诸法等虚空相，是名菩萨。”

又问：“云何名为菩提之行？”

答曰：“犹如阳焰谷响之行，是菩提行。”

又问：“依何密意作如是说？”

答曰：“我于此中不见少法密非密者。”

又问：“若如是者，一切凡夫应即菩提。”

答曰：“汝谓菩提异凡夫耶？莫作是见。何以故？此等皆同一法界相，非取非舍，无成坏故。”

又问：“于此义中能解了者，其数几何？”

答曰：“如若干幻化心心所量，若干幻化众生能了斯义。”

文殊师利言：“幻化本无，何有如是心心所法？”

答曰：“法界亦尔，非有非无，乃至如来亦复如是。”

尔时，文殊师利白佛言：“世尊，今此妙慧，甚为希有，乃能成就如是法忍。”

佛言：“如是，如是，诚如所言。然此童女，已于过去发菩提心；经三十劫，我乃发趣无上菩提；彼亦令汝住无生忍。”

尔时，文殊师利即从座起，为其作礼，白妙慧言：“我于往昔无量劫前，已曾供养，不谓今者还得亲近！”

妙慧告言：“文殊师利，汝今莫起如是分别。何以故？以无分别得无生忍故。”

又问：“妙慧，汝今犹不转女身耶？”

妙慧答言：“女人之相了不可得，今何所转？文殊师利，我当为汝除断疑惑，由我如是真实语故，于当来世得阿耨多罗三藐三菩提时，于我法中诸比丘辈，闻命善来出家入道；我国土中，所有众生身皆金色，服用资具如第六天，饮食丰饶随念而至；无有魔事及诸恶趣，亦复无有女人之名；有七宝林上罗宝网，七宝莲华覆以宝帐，如文殊师利所成净刹，装校严饰等无有异。若我此言非虚妄者，令此大众身皆金色，我之女身变成男子，如三十岁知法比丘。”说此语时，此诸大众皆作金色，妙慧菩萨转女成男，如三十岁知法比丘。

是时，地居天众展转赞言：“大哉！大哉！妙慧菩萨摩诃萨，能于来世得菩提时，严净佛刹功德如是。”

尔时，佛告文殊师利：“此妙慧菩萨，于当来世成等正觉，号殊胜功德宝藏如来，出现于世。”

佛说此经时，三十俱胝众生于阿耨多罗三藐三菩提住不退转，八十俱胝众生远尘离垢得法眼净，八千众生皆获智证。五千比丘行菩萨乘心欲退转，因见妙慧菩萨意乐善根威德殊胜故，各各脱身所著上服以施如来，如是施已，发弘誓言：“我等以此善根，决定愿成阿耨多罗三藐三菩提。”彼诸善男子等，以此善根回向无上菩提故，超九十劫生死之苦，不退转于阿耨多罗三藐三菩提。

尔时，世尊即记之曰：“汝等于当来世过千劫，后于无垢光明劫中，阳焰世界难忍佛刹，于一劫中相次成佛，皆同一字，号辩才庄严如来，出现于世。文殊师利，如是法门有大威德，能令菩萨摩诃萨及声闻乘者，获大利益。文殊师利，或有善男子、善女人，为求菩提无方便善巧，行六波罗蜜足满千劫；若复有人经于半月，时一书写读诵此经，所获福聚比前功德，百分、千分、百千俱胝，乃至算数譬喻所不能及。是故，文殊师利，如是微妙法门，即诸菩萨契经之本，我今付嘱于汝。汝当来世，受持读诵，为人解说。譬如转轮圣王出现于世，所有七宝皆悉在前，王灭之后宝随隐没；如是微妙法门流行于世，即诸如来七菩提分等法眼不灭，若不流行，正法当灭。是故，文殊师利，若善男子、善女人等为求菩提，应当发起精进，书写此经，受持读诵，为人演说。此是我教，勿于后世生悔恨心。”

佛说此经已，妙慧菩萨、文殊师利菩萨，及诸大众，天、人、阿修罗、乾闼婆等，闻佛所说，皆大欢喜，信受奉行。

### 恒河上优婆夷会第三十一

如是我闻：一时，佛在舍卫国祇树给孤独园。时，舍卫城有优婆夷，名恒河上，从其住处来诣佛所，顶礼佛足，退坐一面。

尔时，世尊问恒河上：“汝从何来？”

彼优婆夷即白佛言：“世尊，若问化人：‘汝从何来？’如是问者，当云何答？”

世尊告言：“夫化人者，无有往来，亦无生灭，云何当说有所从来？”

又问：“诸法岂不皆如化耶？”

佛言：“如是，如是，如汝所说。”

恒河上言：“若一切法皆如化者，云何问言汝从何来？”

世尊告曰：“是幻化人不往恶趣，不生天上，不证涅槃。恒河上，汝亦尔耶？”

白言：“我若见身异于幻化，乃可说言，往善恶趣，证于涅槃。我不见身异于幻化，云何说言，往诸恶趣，乃至涅槃？复次，世尊，如涅槃性，毕竟不复生善恶趣及般涅槃，我观己身亦复如是。”

佛言：“汝岂不趣涅槃界耶？”

恒河上言：“如以此问问无生者，应云何答？”

佛言：“无生者即涅槃也。”

恒河上言：“诸法岂不皆同涅槃？”

佛言：“如是，如是。”

“世尊，若一切法同涅槃者，云何问言，汝岂不趣涅槃界耶？复次，世尊，譬如化人谓化人曰：‘汝岂不趣涅槃界耶？’彼于是问，当云何答？”

世尊告言：“此所问者无有攀缘。”

恒河上言：“如来岂以有所攀缘而致斯问？”

世尊告言：“然我所问亦无攀缘，但为此会，有善男子及善女人，应可成熟故发斯问。何以故？如来于彼诸法，名字犹不可得，何有诸法及彼能趣般涅槃者？”

恒河上言：“若如是者，云何为菩提故积集善根？若诸菩萨及彼善根皆不可得，积集之时即无心故，非积集时亦复如是。”恒河上言：“所说无心，欲明何义？”

世尊告曰：“此法非思惟之所能知，亦非思惟之所能得。何以故？此中心尚不可得，何况心所生法？以心不可得，是即说名不思议处。此不思议处，无得无证，非染非净。何以故？如来常说一切诸法，犹如虚空无挂碍故。”

恒河上言：“若一切法如虚空者，云何世尊，说有诸色、受、想、行、识，及于界、处、十二因缘，有漏无漏，是染是净，生死涅槃？”

佛告恒河上：“譬如说我，虽有言说，而实无有我相可得；我说诸色，实亦无有色相可得，乃至涅槃亦复如是。又如阳焰无水可得，我说诸色乃至涅槃亦复如是。恒河上，于我法中修梵行者，见一切法皆无所得，乃可说名真修梵行；增上慢者说有所得，是则不名住真梵行。我说如是，增上慢人闻此深法生大惊疑，不能解脱生老病死、忧悲苦恼。恒河上，若我灭后，有能宣说如是甚深断流转法，有愚痴辈由恶见故，于是法师生瞋害心，以是因缘堕诸地狱。”

恒河上言：“如佛所说断流转法，以何义故，名为断流转？”

世尊告言：“断流转者，所谓实际不思议界，此法不可穿凿沮坏，是故说名断流转法。”

尔时，世尊熙怡微笑，从其面门放种种光，青黄赤白红玻瓈色，其光普照无量国界，上至梵世，还从如来顶上而入。

尔时，尊者阿难见是事已，心自念言：“如来应正等觉，非无因缘而现微笑。”作是念已，即从座起，偏袒右肩，右膝著地，合掌向佛，而作是言：“以何因缘现此微笑？”

佛言：“我念往昔，有千如来，亦于此处说如是法。彼诸众会，各各亦有恒河上优婆夷而为上首。彼优婆夷及诸大众，闻是法已皆悉出家，于无余涅槃而得灭度。”

阿难白佛言：“当何名此经？我等云何受持？”

佛言：“此经名为《离垢清净》，以是名字汝当受持。”

说此经时，七百比丘众、四百比丘尼众，诸漏永尽，心得解脱。

尔时，欲界诸天子，化作种种天诸妙华而散佛上，作如是言：“此优婆夷甚为希有！能与如来共相酬对，得无所畏。是人已曾无量佛所，亲近供养，种诸善根。”

佛说是经已，恒河上优婆夷，及诸天、人、阿修罗、乾闼婆等，闻佛所说，皆大欢喜，信受奉行。

## 大宝积经卷第九十九

### 无畏德菩萨会第三十二

如是我闻：一时，婆伽婆住王舍大城耆阇崛山中，与五百比丘众俱，菩萨摩诃萨无量无边。复有八千菩萨摩诃萨而为上首，皆得三昧及陀罗尼，善入空、无相、无愿三解脱门，善巧诸通得无生法忍，所谓：弥楼菩萨、大弥楼菩萨、常入定菩萨、常精进菩萨、宝手菩萨、常喜根菩萨、跋陀波罗菩萨、宝相菩萨、罗睺菩萨、释天菩萨、水天菩萨、上意菩萨、胜意菩萨、增上意菩萨摩诃萨，八千人等而为上首。尔时，婆伽婆依王舍城住，若王、王子，诸婆罗门、长者、居士，尊重赞叹而供养佛。尔时，世尊具有无量百千万众，恭敬围绕而为说法。

尔时，尊者舍利弗、尊者大目揵连、尊者大迦葉、尊者须菩提、尊者富楼那弥多罗尼子、尊者离波多、尊者阿湿卑、尊者优波离、尊者罗睺罗、尊者阿难，如是等无量声闻，于其晨朝整衣持钵，入王舍城从家至家，如法乞食更无余缘。时诸声闻如是乞食，渐渐遂到阿阇世王所住宫殿，至王所已，却立一面默然而住，不言乞食及不乞食。

尔时，阿阇世王有女，名无畏德，端正无比，无匹无双，无并无类，成就最胜殊妙功德，年始十二，在其父王堂阁之上，著金宝屐彼处而坐。时，无畏德见诸声闻，不起不迎，默然而住，不共问答，不迎不礼，不让床座。阿阇世王见无畏德默然而住，即告之言：“汝岂不知，此等皆是释迦如来上足弟子成就大法也，世间福田耶？以为愍念诸众生故而作乞食。汝今既见，何故不起不迎不礼，不共相问，复不让坐？汝今者睹见何事故，而不起迎？”

尔时，无畏德白父王言：“不审大王，颇见颇闻，转轮圣王见诸小王，而起迎不？”

王言：“不也。”

复言：“大王，颇见颇闻，师子兽王见野干时，为起迎不？”

王言：“不也。”

复言：“大王，颇见颇闻，帝释天王，迎余天不？大梵天王，有曾礼敬余天众不？”

王言：“不也。”

复言：“大王，颇见颇闻，大海之神，礼敬江河池等神不？”

王言：“不也。”

复言：“大王，颇见颇闻，须弥山王，礼敬诸余小山王不？”

王言：“不也。”

复言：“大王，颇见颇闻，日月光神，有曾礼敬萤火虫不？”

王言：“不也。”

女言：“大王，如是菩萨，发心趣向阿耨多罗三藐三菩提转轮圣王，以大慈悲初发心已，云何礼敬离大慈悲小乘声闻？大王，颇见已求无上正真正觉之道师子兽王，而礼小乘野干人耶？大王，颇有已求大梵道处而发进者，而当亲近微少善根声闻人耶？大王，颇有欲到大智之海，欲求善知大法之聚，而求牛迹声闻人耶？以彼从他闻音声故。大王，颇有欲至佛须弥山，为求如来无边色身，而欲更求小芥子中空三昧力诸声闻人而礼敬耶？大王，颇有得闻诸佛如来，功德智慧如日月光，如是闻已方乃礼敬诸声闻人萤火虫耶？以诸声闻唯能自润自照，从他闻声而得解故。

“大王，佛入涅槃，尚不礼敬诸声闻人，何况今者世尊在世？何以故？大王，若有亲近声闻人者，是人即发声闻之心；若人亲近缘觉人者，是人即发缘觉之心；若有亲近正真正觉，即发阿耨多罗三藐三菩提心！”

无畏德女如是说已，以偈报父阿阇世言：

&nbsp;&nbsp;&nbsp;&nbsp;“譬如人至海，&nbsp;&nbsp;&nbsp;&nbsp;而取一文钱，

&nbsp;&nbsp;&nbsp;&nbsp;我见诸声闻，&nbsp;&nbsp;&nbsp;&nbsp;所行亦如是。

&nbsp;&nbsp;&nbsp;&nbsp;至大法海已，&nbsp;&nbsp;&nbsp;&nbsp;舍大乘宝聚，

&nbsp;&nbsp;&nbsp;&nbsp;而起狭劣心，&nbsp;&nbsp;&nbsp;&nbsp;修行小乘道。

&nbsp;&nbsp;&nbsp;&nbsp;如人亲近王，&nbsp;&nbsp;&nbsp;&nbsp;出入无障碍，

&nbsp;&nbsp;&nbsp;&nbsp;从王乞一钱，&nbsp;&nbsp;&nbsp;&nbsp;彼人徒亲王。

&nbsp;&nbsp;&nbsp;&nbsp;敬心近轮王，&nbsp;&nbsp;&nbsp;&nbsp;从乞百千财，

&nbsp;&nbsp;&nbsp;&nbsp;润无量贫穷，&nbsp;&nbsp;&nbsp;&nbsp;是名善亲王。

&nbsp;&nbsp;&nbsp;&nbsp;如人求一钱，&nbsp;&nbsp;&nbsp;&nbsp;声闻亦如是，

&nbsp;&nbsp;&nbsp;&nbsp;不求真解脱，&nbsp;&nbsp;&nbsp;&nbsp;而取小涅槃。

&nbsp;&nbsp;&nbsp;&nbsp;若起狭劣心，&nbsp;&nbsp;&nbsp;&nbsp;自度不度他，

&nbsp;&nbsp;&nbsp;&nbsp;犹如小医师，&nbsp;&nbsp;&nbsp;&nbsp;唯自治己身。

&nbsp;&nbsp;&nbsp;&nbsp;譬如大医王，&nbsp;&nbsp;&nbsp;&nbsp;疗治众多人，

&nbsp;&nbsp;&nbsp;&nbsp;善起慈悲心，&nbsp;&nbsp;&nbsp;&nbsp;得恭敬名称。

&nbsp;&nbsp;&nbsp;&nbsp;彼医得世利，&nbsp;&nbsp;&nbsp;&nbsp;以达医方故，

&nbsp;&nbsp;&nbsp;&nbsp;自度不度他，&nbsp;&nbsp;&nbsp;&nbsp;智者不恭敬。

&nbsp;&nbsp;&nbsp;&nbsp;如善巧医王，&nbsp;&nbsp;&nbsp;&nbsp;通达众方已，

&nbsp;&nbsp;&nbsp;&nbsp;救无量千亿，&nbsp;&nbsp;&nbsp;&nbsp;病苦诸众生。

&nbsp;&nbsp;&nbsp;&nbsp;彼医得世间，&nbsp;&nbsp;&nbsp;&nbsp;恭敬及名称，

&nbsp;&nbsp;&nbsp;&nbsp;发菩提心者，&nbsp;&nbsp;&nbsp;&nbsp;普治烦恼病。

&nbsp;&nbsp;&nbsp;&nbsp;大王蓖麻林，&nbsp;&nbsp;&nbsp;&nbsp;华香影不妙，

&nbsp;&nbsp;&nbsp;&nbsp;声闻如蓖麻，&nbsp;&nbsp;&nbsp;&nbsp;不救世发心。

&nbsp;&nbsp;&nbsp;&nbsp;如至树王所，&nbsp;&nbsp;&nbsp;&nbsp;多众得利益，

&nbsp;&nbsp;&nbsp;&nbsp;诸菩萨亦尔，&nbsp;&nbsp;&nbsp;&nbsp;能益一切众。

&nbsp;&nbsp;&nbsp;&nbsp;不以秋阳焰，&nbsp;&nbsp;&nbsp;&nbsp;能竭诸小水，

&nbsp;&nbsp;&nbsp;&nbsp;至于大海已，&nbsp;&nbsp;&nbsp;&nbsp;能润无量众。

&nbsp;&nbsp;&nbsp;&nbsp;声闻道狭劣，&nbsp;&nbsp;&nbsp;&nbsp;犹如牛蹄迹，

&nbsp;&nbsp;&nbsp;&nbsp;不能灭众生，&nbsp;&nbsp;&nbsp;&nbsp;所有诸烦恼。

&nbsp;&nbsp;&nbsp;&nbsp;非上诸小山，&nbsp;&nbsp;&nbsp;&nbsp;而现金色身，

&nbsp;&nbsp;&nbsp;&nbsp;唯升须弥山，&nbsp;&nbsp;&nbsp;&nbsp;悉见金色身。

&nbsp;&nbsp;&nbsp;&nbsp;大王诸菩萨，&nbsp;&nbsp;&nbsp;&nbsp;亦如须弥山，

&nbsp;&nbsp;&nbsp;&nbsp;以彼住世故，&nbsp;&nbsp;&nbsp;&nbsp;世间得解脱，

&nbsp;&nbsp;&nbsp;&nbsp;皆是一色身，&nbsp;&nbsp;&nbsp;&nbsp;一切智具足。

&nbsp;&nbsp;&nbsp;&nbsp;声闻智不尔，&nbsp;&nbsp;&nbsp;&nbsp;其犹如朝露，

&nbsp;&nbsp;&nbsp;&nbsp;不能润于世，&nbsp;&nbsp;&nbsp;&nbsp;以不证法故。

&nbsp;&nbsp;&nbsp;&nbsp;如地多增长，&nbsp;&nbsp;&nbsp;&nbsp;润益无量众，

&nbsp;&nbsp;&nbsp;&nbsp;声闻如华露，&nbsp;&nbsp;&nbsp;&nbsp;菩萨如大雨，

&nbsp;&nbsp;&nbsp;&nbsp;亲近得大法，&nbsp;&nbsp;&nbsp;&nbsp;如海之润势。

&nbsp;&nbsp;&nbsp;&nbsp;犹如踯躅华，&nbsp;&nbsp;&nbsp;&nbsp;无彼微妙香，

&nbsp;&nbsp;&nbsp;&nbsp;男女所不乐，&nbsp;&nbsp;&nbsp;&nbsp;唯喜薝葡华。

&nbsp;&nbsp;&nbsp;&nbsp;如求青莲华，&nbsp;&nbsp;&nbsp;&nbsp;华香甚奇妙，

&nbsp;&nbsp;&nbsp;&nbsp;踯躅如声闻，&nbsp;&nbsp;&nbsp;&nbsp;彼智不润众。

&nbsp;&nbsp;&nbsp;&nbsp;犹如薝葡华，&nbsp;&nbsp;&nbsp;&nbsp;诸菩萨亦尔，

&nbsp;&nbsp;&nbsp;&nbsp;愍念众生故，&nbsp;&nbsp;&nbsp;&nbsp;能化众生众。

&nbsp;&nbsp;&nbsp;&nbsp;大王颇曾知，&nbsp;&nbsp;&nbsp;&nbsp;何者大奇特？

&nbsp;&nbsp;&nbsp;&nbsp;一人在旷野，&nbsp;&nbsp;&nbsp;&nbsp;如利多人是。

&nbsp;&nbsp;&nbsp;&nbsp;若欲善安隐，&nbsp;&nbsp;&nbsp;&nbsp;度无量众生，

&nbsp;&nbsp;&nbsp;&nbsp;应发菩提心，&nbsp;&nbsp;&nbsp;&nbsp;勿取二乘道。

&nbsp;&nbsp;&nbsp;&nbsp;世间旷野中，&nbsp;&nbsp;&nbsp;&nbsp;能济失道众，

&nbsp;&nbsp;&nbsp;&nbsp;如彼善导师，&nbsp;&nbsp;&nbsp;&nbsp;诸菩萨亦尔。

&nbsp;&nbsp;&nbsp;&nbsp;大王颇曾见，&nbsp;&nbsp;&nbsp;&nbsp;小筏度大海？

&nbsp;&nbsp;&nbsp;&nbsp;唯乘彼大舶，&nbsp;&nbsp;&nbsp;&nbsp;能度无量众。

&nbsp;&nbsp;&nbsp;&nbsp;大王声闻筏，&nbsp;&nbsp;&nbsp;&nbsp;菩萨如大舶，

&nbsp;&nbsp;&nbsp;&nbsp;修道法薰已，&nbsp;&nbsp;&nbsp;&nbsp;令渡饥渴海。

&nbsp;&nbsp;&nbsp;&nbsp;大王颇曾见，&nbsp;&nbsp;&nbsp;&nbsp;乘驴堪入阵？

&nbsp;&nbsp;&nbsp;&nbsp;唯见乘象马，&nbsp;&nbsp;&nbsp;&nbsp;斗战便得胜。

&nbsp;&nbsp;&nbsp;&nbsp;声闻如驴乘，&nbsp;&nbsp;&nbsp;&nbsp;菩萨如龙象，

&nbsp;&nbsp;&nbsp;&nbsp;降魔坐道树，&nbsp;&nbsp;&nbsp;&nbsp;度无量众生。

&nbsp;&nbsp;&nbsp;&nbsp;犹如夜虚空，&nbsp;&nbsp;&nbsp;&nbsp;见诸星不现，

&nbsp;&nbsp;&nbsp;&nbsp;满月显现故，&nbsp;&nbsp;&nbsp;&nbsp;能照阎浮提。

&nbsp;&nbsp;&nbsp;&nbsp;声闻如星宿，&nbsp;&nbsp;&nbsp;&nbsp;菩萨如满月，

&nbsp;&nbsp;&nbsp;&nbsp;愍念众生故，&nbsp;&nbsp;&nbsp;&nbsp;示现涅槃道。

&nbsp;&nbsp;&nbsp;&nbsp;不以萤火光，&nbsp;&nbsp;&nbsp;&nbsp;能令有所作，

&nbsp;&nbsp;&nbsp;&nbsp;日光照阎浮，&nbsp;&nbsp;&nbsp;&nbsp;令作种种事。

&nbsp;&nbsp;&nbsp;&nbsp;声闻如萤火，&nbsp;&nbsp;&nbsp;&nbsp;不能多利益，

&nbsp;&nbsp;&nbsp;&nbsp;佛具解脱光，&nbsp;&nbsp;&nbsp;&nbsp;愍念一切众。

&nbsp;&nbsp;&nbsp;&nbsp;不以野干声，&nbsp;&nbsp;&nbsp;&nbsp;能令兽王恐，

&nbsp;&nbsp;&nbsp;&nbsp;唯有狮子王，&nbsp;&nbsp;&nbsp;&nbsp;一吼飞鸟落。

&nbsp;&nbsp;&nbsp;&nbsp;大王诸声闻，&nbsp;&nbsp;&nbsp;&nbsp;不发菩提心，

&nbsp;&nbsp;&nbsp;&nbsp;不为益众生，&nbsp;&nbsp;&nbsp;&nbsp;除一切烦恼。

&nbsp;&nbsp;&nbsp;&nbsp;大王见此故，&nbsp;&nbsp;&nbsp;&nbsp;不发声闻心，

&nbsp;&nbsp;&nbsp;&nbsp;既发大心已，&nbsp;&nbsp;&nbsp;&nbsp;云何得发小？

&nbsp;&nbsp;&nbsp;&nbsp;大王善得身，&nbsp;&nbsp;&nbsp;&nbsp;能发无上心，

&nbsp;&nbsp;&nbsp;&nbsp;救拔一切众，&nbsp;&nbsp;&nbsp;&nbsp;弃舍小乘道。

&nbsp;&nbsp;&nbsp;&nbsp;善得世间身，&nbsp;&nbsp;&nbsp;&nbsp;复得世间利，

&nbsp;&nbsp;&nbsp;&nbsp;善来在世间，&nbsp;&nbsp;&nbsp;&nbsp;而发无上心。

&nbsp;&nbsp;&nbsp;&nbsp;希求无上道，&nbsp;&nbsp;&nbsp;&nbsp;救拔诸众生，

&nbsp;&nbsp;&nbsp;&nbsp;若能自他利，&nbsp;&nbsp;&nbsp;&nbsp;彼人善可叹。

&nbsp;&nbsp;&nbsp;&nbsp;亦得世名称，&nbsp;&nbsp;&nbsp;&nbsp;及得究竟道，

&nbsp;&nbsp;&nbsp;&nbsp;  以是故我今，&nbsp;&nbsp;&nbsp;&nbsp;不礼敬声闻。”

尔时，阿阇世王语无畏德女言：“汝大我慢，云何而见诸大声闻而不奉迎？”

女言：“大王，勿作此语！大王亦慢，云何不迎王舍城内诸贫穷者？”

王语女言：“彼非我类，我云何迎？”

女言：“大王，初心菩萨亦复如是，一切声闻、缘觉非类。”

王语女言：“汝岂不见诸菩萨等，皆悉礼敬一切众生？”

女言：“大王，菩萨为度憍慢瞋恼诸众生等，令彼得起回向之心，是故礼敬一切众生；为长众生诸善根本，是故菩萨礼敬众生。而诸声闻无瞋恨心，又复不能增长善根。大王，假使百千诸佛如来为说妙法，而彼所得戒定三昧，无有增益。大王，声闻如琉璃，菩萨如宝器。大王，譬如瓶满，天降雨时而不受一滴。如是，大王，诸声闻等，假使百千诸佛如来，为说妙法而无受润，不能增益戒定慧等，亦不能令众生发心至一切智。大王，譬如大海，能受诸河及云雨等。何以故？以大海是无量器故。大王，诸大菩萨摩诃萨等演说法时，随所闻者得大福利，增长一切诸善根本。何以故？以诸菩萨皆是无边言说器故。”

尔时，阿阇世王闻女语已，默然而住。

尔时，尊者舍利弗作如是念：“此无畏德女，得大辩才而能如是无尽言说。我于今者前至其所，少少问之。我且问之，汝得忍不？”作是念已，前问女言：“汝今为住声闻乘耶？”

答言：“不也。”

“汝今为住缘觉乘耶？”

答言：“不也”

“汝今为住大乘心耶？”

答言：“不也。”

舍利弗言：“若如是者，为住何乘，而能如是师子吼耶？”

女答尊者舍利弗言：“若使我今有所住者，则不能作师子吼也；我无所住，是故我能作师子吼！而舍利弗作如是言，为住何乘？如舍利弗所证得法，彼法岂有乘分别耶？此是声闻、缘觉之乘，至大乘耶？”

舍利弗言：“汝听我说，我所证法，无乘非乘差别之相，以一相故，所谓无相。”

无畏女言：“尊者舍利弗，若法无相，云何可求？”

舍利弗言：“无畏德女，诸佛之法与凡夫法，有何胜负差别之相？”

女语尊者舍利弗言：“空与寂静，有何差别？”

舍利弗言：“无差别也。”

无畏德言：“舍利弗，如空、寂静无有差别胜负之相，诸佛之法与凡夫法，无有胜负差别之相。又舍利弗，亦如虚空能受诸色而无差别，诸佛之法与凡夫法，无有差别，亦无异相。”

尔时，尊者大目揵连，语无畏德女言：“汝见佛法与声闻法有何差别，而见如是诸大声闻，不起奉迎，不与酬对，不让床坐？”

无畏德女答目连言：“假使星宿遍满三千，不能照了；声闻亦尔，以入定智而能照知，若不入定则不觉知。”

大目连言：“若不入定，则不能知众生之心。”

女言：“目连，佛不入定，而于恒河沙等世界，如应说法度诸众生，善知心故，何况微少星宿光明诸声闻耶！此是诸佛如来胜事。又大目连，一切声闻颇有能知几世界成、几世界坏？”

大目连言：“不能知也。”

女言：“目连，声闻颇知几数诸佛已入涅槃，几数诸佛未来当入，几数诸佛现在今入？”

目连答言：“不能知也。”

女言：“目连，声闻颇知几数众生多贪欲者，几数众生多瞋恚者，几数众生多愚痴者，几数众生等分行者？”

目连答言：“不能知也。”

女言：“目连，声闻颇知几数众生受声闻乘，几数众生受缘觉乘，几数众生受于佛乘？”

目连答言：“不能知也。”

女言：“目连，声闻颇知几数众生声闻度之，几数众生缘觉度之，几数众生佛能度之？”

目连答言：“不能知也。”

女言：“目连，声闻颇知几数众生，在于定聚是正见者，几数众生住邪定聚？”

目连答言：“不能知也。”

女言：“目连，唯有如来正真正觉，如实善知诸众生界而为说法。如是之事，非诸声闻、缘觉境界，况余众生？目连，当知此是如来殊胜之事，如来具得一切智故，一切声闻、缘觉所无。”

时，无畏女复语尊者大目连言：“世尊常记大目揵连，于神通中最为第一。目连神通，能知能至香象世界，知彼世界一切诸树，皆出上妙栴檀香不？”

目连答言：“今始得闻彼世界名，云何能往至彼世界？”

目连问女：“彼佛何名，而在彼处世界说法？”

女即答言：“彼佛号曰放香光明如来应正遍知，在彼说法。”

目连语女：“今者云何得见彼佛？”

时，无畏女不起于座，不动威仪而作誓愿：“若使菩萨初发心时，能过一切声闻、缘觉，以此誓愿，愿彼放香光明如来现身于此，令诸声闻、缘觉见彼香象世界，及嗅上妙栴檀香树。”时无畏女发此誓已，于是放香光明如来从身放光，以放光故，时诸声闻皆得见彼香象世界，及佛菩萨诸众围绕，罗网隐身为众说法，彼所说法此处悉闻；佛神力故，复得嗅彼诸树微妙栴檀之香。彼世界佛作如是言：“如是，如是，如无畏女之所说也。菩萨如是初发心时，已过声闻、缘觉境界。”

说此法时，弥勒菩萨摩诃萨，白佛言：“世尊，彼妙树香何因缘来？”

佛言：“弥勒，是无畏女共诸声闻，如法论议及发誓愿。彼佛知已，故以神力，现如是香及彼世界，而彼上妙栴檀之香遍此三千大千世界。”

时，无畏女语目连曰：“若见如是不可思议诸胜功德，而能发起狭劣小乘声闻之心，唯自度者，当知善根甚为微少！谁见成就无量功德菩萨之事，而不发于菩提之心？目连，颇知彼佛世界去此几何？”

答言：“不知。”

女言：“目连，乘诸神通，经百千劫能知能见彼佛世界，无有是处。譬如一切竹苇丛林不可算数，过如是等诸佛世界，方乃有彼香象世界。”

尔时，彼佛卷摄光明，既摄光已，香象世界及彼如来忽然不现。

尔时，尊者摩诃迦葉谓无畏言：“汝曾见彼香象世界及彼如来应正遍知耶？”

女即答言：“大迦葉，如来可见不？如佛所说：若以色见我，及以声求我，彼尽行邪道，不能见如来。以诸如来体即是法身，佛法非可见闻，云何可知见？随何方便众生乐者，佛则示现无障碍身，住方便故。然大迦葉谓我言曰：见彼世界及见彼佛等正觉不？我见彼佛，非肉眼见，以非肉眼所睹色故；非天眼见，以无受故；非慧眼见，以离想故；非法眼见，离诸行故；非佛眼见，离识睹故。大迦葉，我见如来，亦如尊者迦葉所见，以灭无明爱见心故。大迦葉，我见彼佛，亦如尊者迦葉所见，又复亦见我我所等。”

迦葉言女：“若法永无，云何而起无明及爱及我我相？所有众生不可见故。”

女言：“大迦葉，如是一切诸法永无，彼云何见？”

大迦葉言：“若一切佛法毕竟是无，云何可见？”

女言：“大迦葉，见诸佛法增长义不？”

大迦葉言：“我尚不知诸凡夫法，何况佛法？”

无畏女言：“是故，尊者大迦葉，彼法不成就，云何有断续而不证者见？大迦葉，诸法永无，不可示现。是故，大迦葉，一切法皆无。若法本无，云何可见彼清净法界？大迦葉，若欲见净如来，彼善男子、善女人，应净自心。”

时，大迦葉语无畏言：“云何善净自心？”

女言：“大迦葉，如自身真如及一切法真如，若信彼者不作不失，如是见自心清净故。”

迦葉问言：“自心以何为体？”

女言：“空为体。若证彼空信自身故，即信真如空，以一切法性寂静故。”

尔时，尊者大迦葉语无畏女言：“汝从何佛闻如是法而得正见？如佛所说发正见者，有二因缘：从他闻法，及内思惟。”

女言：“大迦葉，藉彼外声，闻外声故后内思惟。大迦葉，菩萨大士，不假他说，不假音声，云何而言住于寂灭？”

迦葉言女：“随所闻法而观察故，名为观行。”

时，大迦葉复问女言：“菩萨云何内自思惟？”

女言：“大迦葉，若共诸菩萨说法同事，而不起众生相。菩萨如是内观，是故名为成就内观。大迦葉，一切诸法，具足本际及中后际，以一切法真如体故，一切法现在真如体故。若是观者是菩萨，名为成就内观应知。”

迦葉言女：“云何安此诸法？”

女言：“大迦葉，如是应作，如彼真如见，无缚无解。”

大迦葉言：“云何而见名曰正见？”

女言：“大迦葉，若离二边见故，不作非不作，如是见而不见，是名正见。大迦葉，法者唯有名字，而离名字故，以永不证故。”

时，大迦葉复问女言：“云何得自见？”

无畏女言：“如尊者大迦葉所见。”

大迦葉言：“我不见自身及见我所。”

女语尊者大迦葉言：“应当如是见一切法，以无我我所故。”

说此法时，尊者须菩提心大欢喜，语无畏女言：“善得大利，而能成就如是辩才。”

时，无畏女即语尊者须菩提言：“须菩提，法有可得、有不可得而可求耶？而语我言善得辩才。我有此辩，若我说无有所觉知，若内若外则有辩才。”

时，须菩提即语女言：“汝何所证，何所得法，而有如是快妙辩才？”

女即答言：“不自知故，不从他知，所得善法及不善法差别之相。如是知法，不见染净、有漏无漏、有为无为、世间出世间及凡夫法，以不见故，以彼法体是佛佛法，而得佛法而不见佛。须菩提，若如是者，无所觉见有此辩才。”

须菩提言：“云何辩才？”

女言：“须菩提，如仁所得如是除灭。”女语尊者舍利弗言：“如彼法体，无闻无得，而有所说。”女语尊者须菩提言：“法体可住不？复可增减不？而能有此辩才？”

时，须菩提即语女言：“若证无漏，及法无有差别，及无辩说，以彼法体不可说故。”

女语尊者须菩提言：“于一切法，云何而生如是念言：善得其利，得如是辩？”

须菩提言女：“以得辩故说，为不得故说？”

女语尊者须菩提言：“信如佛说，一切诸法如响不耶？”

须菩提言：“我信此事。”

女言：“影响为有辩才、无辩才耶？”

须菩提言：“以内声故，而有外响。”

女言：“须菩提，以缘有声而有彼响，彼响为有何性相耶？然彼响声无有性相。何以故？若以缘生，彼无生义。”

须菩提言：“一切法缘生。”

无畏女言：“一切诸法体性不生。”

须菩提言：“若一切法体性如是毕竟无者，云何如来作如是说，恒河沙等诸佛当成正觉？”

女言：“法界为可生不？”

须菩提言：“不可生也。”

无畏女言：“诸佛如来，一切皆是法界性相。”

须菩提言：“不见一切诸法界也。”

无畏女言：“诸有所说言语无漏，而说恒河沙等诸佛当得正觉，此言何趣？何以故？法界不生不灭故；一切说非说，以毕竟净故；以彼非事不可言说，离于实际。”

须菩提言：“汝甚奇哉！既是在家，而能如是善巧说法，复有如是无尽辩才。”

无畏女言：“须菩提，菩萨无有取以不取、闻以不闻、若在家若出家而有辩才。何以故？以心净故而令智显，以智显故而显辩才。”

女语尊者须菩提言：“今可善说菩萨之行。”

须菩提言：“汝说我听。”

无畏女言：“须菩提，菩萨成就八种法行故，不得言在家、出家。何等八法？须菩提，一者、菩萨得身清净，定信菩提；二者、成就大慈大悲而不舍众生；三者、成就大慈悲故，善巧世间一切诸事；四者、能舍身命分，及成就方便善巧；五者、善巧无量发愿；六者、成就般若波罗蜜行，离一切见故；七者、大勇猛精进，以修诸善业而无厌足故；八者、得无障智，以得无生法忍故。须菩提，菩萨成就如是八法故，不得言在家、出家，随何威仪住菩提中无有障碍。”

尔时，尊者罗睺罗语无畏女言：“此言乃是不净言说！汝蹈宝屐，复坐高床，而能如是，共诸声闻往复论义。汝岂不闻，为不病者不得说法，及不得为高床座人而说法耶？”

时，无畏女即语尊者罗睺罗言：“颇如实知净不净耶？尊者罗睺罗，是世间净不？”

罗睺罗言：“无净不净。”

无畏女言：“如来制戒随而受行，而犯彼戒为净不净？若复有人不犯彼戒，非净不净？”

无畏女言：“且止！且止！勿作是说。若如说法，若如制戒而修行者，彼说不净。罗睺罗，以彼证得无漏法故，彼则无有犯，以不犯彼亦无有净与不净。何以故？以诸声闻，过诸说法，过诸制戒。如来为诸声闻学者，来于三界为彼故说；而彼声闻已过三界，以是义故说过不过。诸界如是，以彼不能觉知戒故，说净不净。而虚空者唯有言说，唯智力见，是故得说净不净也。”

罗睺罗言：“净与不净有何差别？”

无畏女言：“譬如真金远离诸垢，作庄严具及不作者，色何差别？”

罗睺罗言：“无有差别。”

无畏女言：“净与不净，唯有名字以为差别，无余差别。何以故？一切法性离一切垢，无染无著。”

女语尊者罗睺罗言：“坐高广床不应说法。一切菩萨坐于草敷胜坐高床，胜于声闻在于梵天。”

罗睺罗言：“以何义故？”

女言：“罗云，颇见菩萨，坐于何座而得菩提？”

罗睺罗言：“坐于草座。”

女言：“菩萨坐于草座，所有三千大千世界，释梵护世四天王等，及余天子，乃至阿迦尼吒天等，悉来礼拜，合十指爪掌，至菩萨所，礼菩萨足。”

罗睺罗言：“如是，如是。”

时，无畏女问罗云言：“成就如是法，菩萨而坐草座，胜于坐彼高广大床，及胜声闻在于梵天。”

尔时，阿阇世王语无畏女言：“汝可不知此是释迦如来之子，于学戒中最为第一耶？”

时，无畏女语父王言：“且止！大王，勿作是说，言罗睺罗是如来子。大王，颇见颇闻以不？师子之王生野干不？”

王言：“不见。”

女言：“大王，颇见颇闻，转轮圣王礼敬诸余小王以不？”

答言：“不见。”

女言：“大王，如是如来师子之王，转大法轮，声闻围绕。大王，若依王法而说，何者是为如来真子？则应答言诸菩萨是。是故，大王，不得说言，如来有子，如来无子。若说如来有真子者，应言若发阿耨多罗三藐三菩提心者，是如来子。”

说此法门时，阿阇世王宫内二万诸女，发菩提心。二万天子满足彼法，闻此女师子吼已，发菩提心。王复语言：“此是过去、未来、现在诸佛之子！离诸烦恼，学声闻戒，云何真子？”

尔时，彼诸天子，以华散佛遍王舍城，以为供养无畏女故。时无畏女下彼床已，然后礼敬诸大声闻，而施种种微妙饮食，若舐、若嗅、若唼，如法供养彼诸声闻，供养已讫，作如是言：“不审尊者诸大声闻，何故晨朝离如来所而来至此？应听法已然后乞食。尊者且去，我正尔间须臾到彼。”无畏德女于晨朝时，共阿阇世王并女之母，及王舍城无量人众，导从围绕，至如来所，礼如来足，却坐一面。彼诸声闻，亦至佛所礼佛足已。却坐一面。

尔时，尊者舍利弗白佛言：“世尊，此无畏德女如是奇哉！得大福利。”

佛语尊者舍利弗言：“此无畏女，已于过去九十亿佛发菩提心，于彼佛所种诸善根，为求无上佛菩提故。”

舍利弗言：“世尊，此女能转女身不耶？”

佛言：“舍利弗，汝见彼女，岂是女耶？汝今不应作如是见。何以故？以是菩萨发愿力故，示现女身为度众生。”

于是，无畏德女作是誓言：“若一切法非男非女，令我今者现丈夫身，令一切大众悉皆睹见。”说此语已，即灭女身，现丈夫身，升于虚空高七多罗树，住而不下。

尔时，世尊即语尊者舍利弗言：“汝舍利弗，见彼无畏德菩萨不？在于虚空，住而不下。”

舍利弗言：“已见，世尊。”

佛言：“舍利弗，此无畏德菩萨，复过七千阿僧祇劫，得成正觉，号曰离垢如来应正遍知。彼佛世界名曰光明，佛寿百劫，正法十劫，纯菩萨僧，三万不退转菩萨。彼佛世界净琉璃地，八道庄严，莲华所覆，无有一切诸恶道名，天人充满。舍利弗，如兜率天受微妙乐及胜法味，彼诸天子受如是乐。”

尔时，无畏德菩萨母，号日月光，与阿阇世王俱，合十指爪掌，往至佛所，白言：“世尊，我得大利，我于九月怀娠此子。然此善男子，今作如是大师子吼。我今回此善根向阿耨多罗三藐三菩提，过此已后，于彼离垢光世界，而成无上正真正觉。”

于是，佛告尊者舍利弗言：“舍利弗，汝今见不？”

答言：“已见。”

佛言：“舍利弗，此月光女舍是身已，生忉利天，号曰光明增上天子。若弥勒菩萨得菩提时，是彼见王上足之子，于彼供养弥勒佛已，便即出家。彼见王子，于弥勒佛所说之法，初中后说尽能忆持；次第皆见贤劫诸佛，悉得供养。如是渐次供养佛已，然后于彼离垢如来得菩提时，得作大王，具足七宝，号曰持地。彼见王子，供养如是诸如来已，亦乃得成阿耨多罗三藐三菩提，号曰遍光如来应正遍知，具足成就佛之世界，如上所说。”

尔时，月光夫人欢喜踊跃，即脱价值百千两金妙宝璎珞而供养佛，语大王已，受五百正戒，具修梵行。

尔时，无畏德菩萨在如来前，作如是言：“以此誓愿因缘力故，令我未来得菩提时，诸菩萨亦皆被法服，一切化生。以此誓愿因缘故，愿令如来犹如年少八腊比丘。”无畏德菩萨如是现身，说此语已，被正法服，即成比丘具足威仪。

尔时，无畏德菩萨语自父王阿阇世言：“大王，一切诸法皆如是。”即时忽化生相，离诸分别所起之相，无诸颠倒。“大王，还即此时复现女身，王见不也？”

王言：“已见。而我非以色身相见，我今现见比丘身已，复见女身。”

佛问王言：“何者是实？大王，应当作如是学，住一切法中，正见一切亦生烦恼所烧故，以不达法力故，以不达故，于非疑处而生疑悔。当应数数亲近如来及文殊师利童子菩萨，以彼菩萨威德力故，而令大王得受悔过。”

尔时，世尊告阿难言：“汝受持此无畏德菩萨受记法门，读诵勿忘。阿难，若有善男子、善女人等，具足七宝，施满三千大千世界诸佛如来；若复有人，能受持此无畏德菩萨受记法门一句一偈，闻已受持，得福过彼。何况具足若读若诵，广为人说，如法修行！”

如来说此无畏德菩萨受记法门时，月光夫人无畏德母，并诸天、龙、阿修罗等，闻佛说已，皆大欢喜，信受奉行。

## 大宝积经卷第一百

### 无垢施菩萨应辩会第三十三序品第一

如是我闻：一时，佛游舍卫国祇树给孤独园，与大比丘众千人俱，皆是阿罗汉，诸漏已尽，无复烦恼，于诸法中皆得自在，所作已办，舍于重担，逮得己利，尽诸有结，得正智解脱，心得善解脱，慧得善解脱，其心调伏如大象王，心得自在到于彼岸，入八解脱；唯除阿难一人。复有诸菩萨摩诃萨，皆大庄严，众所知识，逮不退转，尽一生补处。其名曰：宝手菩萨、德藏菩萨、慧严菩萨、称意菩萨、观世音菩萨、文殊师利法王子、悦音法王子、不思议解脱行法王子、思惟诸法无障碍法王子、弥勒菩萨、施无忧菩萨、无痴见菩萨、离恶趣菩萨、无碍行菩萨、断幽冥菩萨、除诸盖菩萨、辩严菩萨、宝德智威菩萨、金华光明德菩萨、思无碍菩萨，如是等菩萨摩诃萨万二千人俱。

尔时，大德舍利弗、大德目揵连、大德摩诃迦葉、大德须菩提、大德富楼那弥多罗尼子、大德离越、大德阿那律、大德阿难，及文殊师利法王子、无痴见菩萨、宝相菩萨、离恶趣菩萨、除诸盖菩萨、观世音菩萨、辩严菩萨、无痴行菩萨，如是等八大菩萨及八大声闻，晨朝执持衣钵，欲入舍卫城乞食。时于道中，各作是念，共论斯事。

尔时，大德舍利弗言：“我当入如是定已，诣舍卫城乞食，愿令城中一切众生闻四圣谛。”

大德目揵连言：“我当入如是定，诣舍卫城乞食，愿令城中一切众生无有魔事。”

摩诃迦葉言：“我当入如是定，诣舍卫城乞食，愿令城中众生其施我者，令获无尽之报乃至泥洹。”

大德须菩提言：“我当入如是定，诣舍卫城乞食，愿城中众生其见我者，以此因缘，令彼众生天上、人中受诸快乐，得尽苦际。”

大德富楼那弥多罗尼子言：“我当入如是定，诣舍卫城乞食，愿令城中一切外道梵志尼揵子等悉得正见。”

大德离越言：“我当入如是定，诣舍卫城乞食，愿令城中一切众生得无诤乐。”

大德阿那律言：“我当入如是定，诣舍卫城乞食，愿令城中一切众生识宿业报。”

大德阿难言：“我当入如是定，诣舍卫城乞食，愿令城中一切众生，先所闻法皆悉现前。”

文殊师利法王子，作是念言：“我当令舍卫城中，一切门户、窗牖、墙壁、器物、树木、枝、叶、华、果、衣服、璎珞，皆令出空无相无愿、无所有、无我、无戏论、无性之声。”

无痴见菩萨，作是念言：“我当令舍卫城中，若有众生应得阿耨多罗三藐三菩提者，其所见物皆是如来像；又令决定于阿耨多罗三藐三菩提。”

宝相菩萨，作是念言：“我当令舍卫城中一切族姓室宅之中，宝藏涌出，具诸七宝。”

离恶趣菩萨，作是念言：“我当令舍卫城中，若有众生应堕恶趣者，尽使现世轻受，速脱苦恼。”

除诸盖菩萨，作是念言：“我当令舍卫城中众生尽除五盖。”

观世音菩萨，作是念言：“我当令舍卫城中众生，牢狱系闭速得解脱，临当死者即得济命，恐怖之者即得无畏。”

辩严菩萨，作是念言：“我当令舍卫城中众生，其见我者皆得辞辩，以诸妙偈互相问答。”

无痴行菩萨，作是念言：“我当令舍卫城中，若有众生其见我者得无痴见，决定于阿耨多罗三藐三菩提。”

如是等八大菩萨及八大声闻，共论上事，遂至舍卫城门。

尔时，城内波斯匿王女，名曰无垢施，始年八岁，颜貌端严，世所希有。其女于二月八日沸星现日，与五百婆罗门俱，持满瓶水，出至城外浴洗天像。尔时，五百婆罗门见诸比丘在门外立，见已皆为不吉。时婆罗门众中，最长宿者年百二十，名曰梵天，谓无垢施女言：“今诸比丘在门外立，此事不吉。我等宜还入城，不须见此。若见此已，于祀祠宜利吉祥等事，皆为不吉。”

尔时，无垢施女以偈答婆罗门言：

&nbsp;&nbsp;&nbsp;&nbsp;“此等皆无受，&nbsp;&nbsp;&nbsp;&nbsp;第一所应赞，

&nbsp;&nbsp;&nbsp;&nbsp;能为多众生，&nbsp;&nbsp;&nbsp;&nbsp;洗除一切恶。

&nbsp;&nbsp;&nbsp;&nbsp;此等皆清净，&nbsp;&nbsp;&nbsp;&nbsp;尽见四圣谛，

&nbsp;&nbsp;&nbsp;&nbsp;外道非清净，&nbsp;&nbsp;&nbsp;&nbsp;为痴冥所覆。

&nbsp;&nbsp;&nbsp;&nbsp;两足尊福田，&nbsp;&nbsp;&nbsp;&nbsp;施此报无量，

&nbsp;&nbsp;&nbsp;&nbsp;种于此中者，&nbsp;&nbsp;&nbsp;&nbsp;于三有无尽。

&nbsp;&nbsp;&nbsp;&nbsp;戒行净具足，&nbsp;&nbsp;&nbsp;&nbsp;出淤泥无著，

&nbsp;&nbsp;&nbsp;&nbsp;行世如良医，&nbsp;&nbsp;&nbsp;&nbsp;治救病众生。

&nbsp;&nbsp;&nbsp;&nbsp;佛为世中胜，&nbsp;&nbsp;&nbsp;&nbsp;是诸法之王，

&nbsp;&nbsp;&nbsp;&nbsp;此等是佛子，&nbsp;&nbsp;&nbsp;&nbsp;成办阿罗汉。

&nbsp;&nbsp;&nbsp;&nbsp;如是行菩萨，&nbsp;&nbsp;&nbsp;&nbsp;慧人云何离？

&nbsp;&nbsp;&nbsp;&nbsp;行此妙行者，&nbsp;&nbsp;&nbsp;&nbsp;世人所应赞。

&nbsp;&nbsp;&nbsp;&nbsp;此等是慧人，&nbsp;&nbsp;&nbsp;&nbsp;久远常行施，

&nbsp;&nbsp;&nbsp;&nbsp;梵志敬此者，&nbsp;&nbsp;&nbsp;&nbsp;众事吉无疑。

&nbsp;&nbsp;&nbsp;&nbsp;赞此具相者，&nbsp;&nbsp;&nbsp;&nbsp;心净良福田，

&nbsp;&nbsp;&nbsp;&nbsp;  梵志若信者，&nbsp;&nbsp;&nbsp;&nbsp;得喜无忧乐。”

尔时，梵志复以偈答无垢施女言：

&nbsp;&nbsp;&nbsp;&nbsp;“勿随愚小心，&nbsp;&nbsp;&nbsp;&nbsp;祠莫见沙门，

&nbsp;&nbsp;&nbsp;&nbsp;剃发被袈裟，&nbsp;&nbsp;&nbsp;&nbsp;求乐者莫近。

&nbsp;&nbsp;&nbsp;&nbsp;汝父母不喜，&nbsp;&nbsp;&nbsp;&nbsp;我等怀惭愧，

&nbsp;&nbsp;&nbsp;&nbsp;汝若欲行施，&nbsp;&nbsp;&nbsp;&nbsp;其事亦不吉。

&nbsp;&nbsp;&nbsp;&nbsp;  善哉勿恭敬，&nbsp;&nbsp;&nbsp;&nbsp;此等诸比丘。”

尔时，无垢施女以偈报梵志言：

&nbsp;&nbsp;&nbsp;&nbsp;“我若堕恶道，&nbsp;&nbsp;&nbsp;&nbsp;父母诸眷属，

&nbsp;&nbsp;&nbsp;&nbsp;财宝及勇健，&nbsp;&nbsp;&nbsp;&nbsp;尽所不能救。

&nbsp;&nbsp;&nbsp;&nbsp;除彼威德众，&nbsp;&nbsp;&nbsp;&nbsp;谁能救我者？

&nbsp;&nbsp;&nbsp;&nbsp;敬佛法众故，&nbsp;&nbsp;&nbsp;&nbsp;舍身及寿命，

&nbsp;&nbsp;&nbsp;&nbsp;  除尊三宝已，&nbsp;&nbsp;&nbsp;&nbsp;更无可依道。”

尔时，梵志问无垢施女言：“汝未曾见佛及僧，亦未曾闻法，何由有此信？”

无垢施女报梵志言：“我初生七日时，处高殿上在金足床，见五百天子飞行虚空，以无量功德赞叹佛法僧，我时得闻。复有一天子，未曾见佛闻法及睹众僧，问诸天子言：‘佛者何似也？’彼诸天子知我至心，并答一天子所问，为生喜悦故，而说偈言：

&nbsp;&nbsp;&nbsp;&nbsp;“‘其发如绀青，&nbsp;&nbsp;&nbsp;&nbsp;清净而右旋，

&nbsp;&nbsp;&nbsp;&nbsp;佛面如满月，&nbsp;&nbsp;&nbsp;&nbsp;百叶莲华色。

&nbsp;&nbsp;&nbsp;&nbsp;毫相如珂雪，&nbsp;&nbsp;&nbsp;&nbsp;右旋人乐观，

&nbsp;&nbsp;&nbsp;&nbsp;黑蜂绕青莲，&nbsp;&nbsp;&nbsp;&nbsp;眉目亦如是。

&nbsp;&nbsp;&nbsp;&nbsp;颊车如师子，&nbsp;&nbsp;&nbsp;&nbsp;眼眴如牛王，

&nbsp;&nbsp;&nbsp;&nbsp;唇如频婆果，&nbsp;&nbsp;&nbsp;&nbsp;齿白密齐平，

&nbsp;&nbsp;&nbsp;&nbsp;其发如鹅行，&nbsp;&nbsp;&nbsp;&nbsp;舌广而覆面。

&nbsp;&nbsp;&nbsp;&nbsp;畅音甚清净，&nbsp;&nbsp;&nbsp;&nbsp;闻者皆欢喜；

&nbsp;&nbsp;&nbsp;&nbsp;孔雀鹅雁声，&nbsp;&nbsp;&nbsp;&nbsp;音如琉璃琴，

&nbsp;&nbsp;&nbsp;&nbsp;紧那众铃声，&nbsp;&nbsp;&nbsp;&nbsp;迦陵频伽音，

&nbsp;&nbsp;&nbsp;&nbsp;拘那罗鸟音，&nbsp;&nbsp;&nbsp;&nbsp;命命拘吉罗，

&nbsp;&nbsp;&nbsp;&nbsp;及种种音乐，&nbsp;&nbsp;&nbsp;&nbsp;佛声亦如是；

&nbsp;&nbsp;&nbsp;&nbsp;其吼如师子，&nbsp;&nbsp;&nbsp;&nbsp;能破诸竞论，

&nbsp;&nbsp;&nbsp;&nbsp;除去诸垢恼，&nbsp;&nbsp;&nbsp;&nbsp;实语断诸见。

&nbsp;&nbsp;&nbsp;&nbsp;处在于大众，&nbsp;&nbsp;&nbsp;&nbsp;能尽诸问疑，

&nbsp;&nbsp;&nbsp;&nbsp;不谬而和柔，&nbsp;&nbsp;&nbsp;&nbsp;悦可于众心。

&nbsp;&nbsp;&nbsp;&nbsp;去离于二边，&nbsp;&nbsp;&nbsp;&nbsp;正说于中道，

&nbsp;&nbsp;&nbsp;&nbsp;恒说适意音，&nbsp;&nbsp;&nbsp;&nbsp;闻音皆欢喜。

&nbsp;&nbsp;&nbsp;&nbsp;口行无谄曲，&nbsp;&nbsp;&nbsp;&nbsp;随语各得解，

&nbsp;&nbsp;&nbsp;&nbsp;佛语慧庄严，&nbsp;&nbsp;&nbsp;&nbsp;如杂妙华鬘。

&nbsp;&nbsp;&nbsp;&nbsp;项圆臂修直，&nbsp;&nbsp;&nbsp;&nbsp;掌平轮相净，

&nbsp;&nbsp;&nbsp;&nbsp;手指纤长妙，&nbsp;&nbsp;&nbsp;&nbsp;爪如赤铜色。

&nbsp;&nbsp;&nbsp;&nbsp;佛身坚平满，&nbsp;&nbsp;&nbsp;&nbsp;细腰师子体，

&nbsp;&nbsp;&nbsp;&nbsp;深齐而圆好，&nbsp;&nbsp;&nbsp;&nbsp;阴藏如马王。

&nbsp;&nbsp;&nbsp;&nbsp;其身如金山，&nbsp;&nbsp;&nbsp;&nbsp;一孔一毛生，

&nbsp;&nbsp;&nbsp;&nbsp;右旋而上向，&nbsp;&nbsp;&nbsp;&nbsp;其喻如龙象。

&nbsp;&nbsp;&nbsp;&nbsp;佣髀鹿[跳-兆+尃]肠，&nbsp;&nbsp;&nbsp;&nbsp;踝平钩锁骨，

&nbsp;&nbsp;&nbsp;&nbsp;足平轮相现，&nbsp;&nbsp;&nbsp;&nbsp;千辐具分明。’

“梵志，尔时诸天子在虚空中，以如此事赞叹如来。复次，如来应供度一切有，至于彼岸得大慈悲，如大医王护诸众生，憎爱不染如莲华在水。于世尊功德，我叹少分耳！梵志，我生适七日，闻世尊如是实功德，自尔已来恒无睡眠，亦无欲觉、瞋恚觉、恼觉。自是已来，我于父母、兄弟、姊妹亲属、财宝、璎珞、衣服、城邑园观及己身寿命，尽无恋爱之心；唯除念佛。如来在在处处，有所说法，系心往听悉皆受持，若文若义不失一句。梵志，我于日夜未尝不见诸佛世尊。梵志，我观佛无厌，听法无足，供众无倦。”

尔时，无垢施女如是种种赞佛法众。时，梵天婆罗门等五百人，皆发阿耨多罗三藐三菩提心。时，无垢施女即下车步，进诣诸菩萨、声闻所，到已尽顶礼其足，以恭敬尊重心诣大德舍利弗所，到已前立，谓舍利弗言：“我是女人，智慧微浅，多诸烦恼，又多放逸乐卑下事，为不顺思惟所牵。善哉！大德舍利弗，为怜愍我故，说微妙法；我得闻已，长夜利益增长安乐。”

始论此事，王波斯匿来至其所，闻其所说，王命无垢施女言：“汝诸快乐，悉无所少，何为忧色而不睡眠，不乐世乐？”

时，王波斯匿即为其女，而说偈言：

&nbsp;&nbsp;&nbsp;&nbsp;“端严如天女，&nbsp;&nbsp;&nbsp;&nbsp;澡浴涂香服，

&nbsp;&nbsp;&nbsp;&nbsp;璎珞等具足，&nbsp;&nbsp;&nbsp;&nbsp;何忧不睡眠？

&nbsp;&nbsp;&nbsp;&nbsp;国富多财宝，&nbsp;&nbsp;&nbsp;&nbsp;父母得自由，

&nbsp;&nbsp;&nbsp;&nbsp;有何不可乐，&nbsp;&nbsp;&nbsp;&nbsp;而不睡眠耶？

&nbsp;&nbsp;&nbsp;&nbsp;汝悦众亲意，&nbsp;&nbsp;&nbsp;&nbsp;诸人悉敬望，

&nbsp;&nbsp;&nbsp;&nbsp;我种种庄严，&nbsp;&nbsp;&nbsp;&nbsp;汝何为不乐？

&nbsp;&nbsp;&nbsp;&nbsp;汝见闻何事，&nbsp;&nbsp;&nbsp;&nbsp;而怀此忧戚？

&nbsp;&nbsp;&nbsp;&nbsp; 善哉何所愿？ 汝语我此事。”

尔时，无垢施女以偈答父王言：

&nbsp;&nbsp;&nbsp;&nbsp;“王不觉家中，&nbsp;&nbsp;&nbsp;&nbsp;阴界入诸羸，

&nbsp;&nbsp;&nbsp;&nbsp;居世如幻妓，&nbsp;&nbsp;&nbsp;&nbsp;人命无暂停。

&nbsp;&nbsp;&nbsp;&nbsp;饮毒谁能眠？ &nbsp;&nbsp;&nbsp;&nbsp;处死谁有欢？

&nbsp;&nbsp;&nbsp;&nbsp;坠岩何望活？ &nbsp;&nbsp;&nbsp;&nbsp;世相皆如是。

&nbsp;&nbsp;&nbsp;&nbsp;如人处蛇间，&nbsp;&nbsp;&nbsp;&nbsp;何有睡与欲？

&nbsp;&nbsp;&nbsp;&nbsp;四大如毒蛇，&nbsp;&nbsp;&nbsp;&nbsp;何有欢乐心？

&nbsp;&nbsp;&nbsp;&nbsp;为诸怨所绕，&nbsp;&nbsp;&nbsp;&nbsp;如饥何有乐？

&nbsp;&nbsp;&nbsp;&nbsp;为诸怨国者，&nbsp;&nbsp;&nbsp;&nbsp;父王何有乐？

&nbsp;&nbsp;&nbsp;&nbsp;自从见世尊，&nbsp;&nbsp;&nbsp;&nbsp;发心愿成佛，

&nbsp;&nbsp;&nbsp;&nbsp;王我未见闻，&nbsp;&nbsp;&nbsp;&nbsp;菩萨暂放逸。”

### 声闻品第二

尔时，无垢施女谓舍利弗言：“大德，我欲少有所问，愿为解脱，以怜愍故。世尊记仁者，智慧中最为第一。此慧是有为耶？是无为耶？若是有为，虚诳非实法。若是无为，无为法者则无有生，无生之法则无有起；以无起故，大德智慧则无所有。”舍利弗即便默然。

大德目揵连谓舍利弗言：“大德，何为不答无垢施女所问？”

舍利弗答目揵连言：“此女不问有为之法，乃问第一义谛。第一义中则无言说，是故不可以言而答。”

时，无垢施女谓目揵连言：“世尊记大德，于神足人中最为第一。大德，乘神足时为众生想耶？为作法想耶？若住众生想者，众生无实，彼神足亦无实。若住法想者，法无变异，若无变异则无所得，若无所得则无分别。”大德目揵连即便默然。

摩诃迦葉谓目揵连言：“大德，何为不答无垢施女所问？”

目揵连言：“此女不问分别神足，诸如来菩提无作无分别，此则不可言说。”

时，无垢施女谓摩诃迦葉言：“世尊记大德，头陀人中最为第一。又复大德，怜愍众生故，入八解脱已而受施，乃至一念而受他施，以身报耶？以心报耶？若以身报，身性无记，喻如草木、墙壁、瓦砾等无异，是故不能必报施恩。若以心报，心念念不停，亦不能报。若除身心则无为法，若无为法谁能报者？”摩诃迦葉即便默然。

大德须菩提谓摩诃迦葉言：“何为不答无垢施女所问？”

摩诃迦葉答须菩提言：“此女所问，问法真际，此理不可以言宣答。”

时无垢施女谓须菩提言：“世尊记大德，于无诤人中最为第一。此无诤行，入有性耶？入如性耶？若入如性，如非生相、如非灭相；若不生相、若非灭相，则是平等；若是平等则是如尔，若是如尔则是无作，若是无作则无言说，若无言说则不可思议，若不可思议则不可宣表。若在有性，有性虚诳，若见虚诳，非圣所行。”大德须菩提即便默然。

富楼那弥多罗尼子谓须菩提言：“何不答无垢施女所问？”

须菩提答富楼那言：“我于理不应有答，唯有默然是我乐处。此女所问问无戏论法，若有言说则生过患，法性无说是无诤行。”

时，无垢施女谓富楼那言：“世尊记大德，于说法人中最为第一。若说法时，说有境界法耶？无境界法耶？若说有境界法，则与凡夫等。所以者何？以凡夫说有境界法故，是以大德不离凡夫法。若无境界则无所有，若无所有，何名说法人中最为第一？”富楼那即便默然。

大德离越谓富楼那言：“大德，何为不答无垢施女所问？”

富楼那答离越言：“此女不问有为，问第一义。第一义中则无言说，是故无理可答。”

时，无垢施女谓离越言：“世尊记大德，于行禅人中最为第一。大德禅时，依有心禅耶？无心禅耶？若依心入禅，心如幻化不实，此定亦复不实。若无心入禅，诸外法草木枝叶华果等亦应得禅。所以者何？以彼同无心故。”大德离越即便默然。

大德阿那律谓离越言：“何不答无垢施女所问也？”

离越答阿那律言：“此女所问诸佛行处，是非声闻所答。”

时，无垢施女言：“诸佛法、声闻法有异耶？若是有异，无为有二耶？诸贤圣皆行无为，无为之法则无有生，若无有生则是无二，若是无二则是如尔，如尔无二。是故大德离越，何为作是说耶？”

时，无垢施女谓阿那律言：“世尊记大德，于诸天眼人中最为第一。大德，以天眼所见，为有物耶？为无物耶？若见有物则为见常，若见无物则为见断，若离二边则为无见。”大德阿那律即便默然。

大德阿难谓阿那律言：“何为不答无垢施女所问？”

阿那律答阿难言：“此女所问为坏假名，是故不可以假名而答。”

时，无垢施女谓阿难言：“世尊记大德，于多闻人中最为第一。此多闻法，为是实义耶？为是文字耶？若是实义，义不可说；若不可说法，则非耳识所知；若非耳识所知，复不可说。若以文字，世尊说言依于了义，不依文字。是故大德阿难，亦非多闻，亦非了义。”大德阿难即便默然。

文殊师利法王子谓大德阿难言：“何为不答无垢施女所问也？”

阿难言：“此女所问多闻离于文字，此则不可以音声而答。问于平等，平等非心，离心相故。此非学地人法，我何能答耶？此是诸如来法王至彼岸处。”

### 菩萨品第三

尔时，无垢施女谓文殊师利法王子言：“世尊记汝，于深解菩萨中最为第一。汝为以十二因缘深为深耶？为以真深为深耶？若以十二因缘深为深，无有众生成十二因缘深者。所以者何？以十二因缘无来无去故，非眼识所知，非耳、鼻、舌、身、意识所知，此中十二因缘非是行法。若以真深为深，真深则非深，亦无得真深者。”

文殊师利答无垢施女言：“以始际深故深。”

无垢施女问文殊师利言：“始际则非际，是故汝知亦非知。”

文殊师利答无垢施女言：“以无知得无得故，言始际耳！”

无垢施女问文殊师利言：“无得之中无有言分，过言语道无有所说。”

文殊师利答无垢施女言：“说假文字说耳！”

无垢施女语文殊师利言：“诸佛菩提过字句言说，是故菩提则不可说。”

尔时，无垢施女谓无痴见菩萨言：“汝善男子作是言，我作是念：‘诣舍卫城，愿令城中众生必定应得阿耨多罗三藐三菩提者，其所见物尽是如来像；又令决定于阿耨多罗三藐三菩提。’若见如来时，为色身观耶？为用法身观耶？若以色身观者，则不见佛。如世尊说：‘若见我色身，闻我音声者，彼人边见，非为见我。’若以法身，法身不可见。所以者何？法身离见闻不可取故，是以不可见闻。”时无痴见菩萨即便默然。

宝相菩萨谓无痴见菩萨言：“善男子，何故不答无垢施女所问？”

无痴见菩萨言：“无垢施女所问无性法，此无性法不可说，是故不答。”

无垢施女言：“善男子，我不问无性法，无性法不可问，学已而答则无有碍。”

尔时，无垢施女谓宝相菩萨言：“善男子，汝言我当作是念：‘诣舍卫城，愿令城中一切种族居家，宝藏涌出，具足七宝。’汝施宝之心，为有染著耶？无染著耶？若有染著，则与凡愚同。所以者何？以凡夫有爱著故。若无爱著，无爱著中无有施宝。”时宝相菩萨即便默然。

时，无垢施女谓离恶趣菩萨：“善男子，汝言我作是念：‘诣舍卫城，愿令城中若有众生应堕恶趣者，尽使现世轻受，速脱苦恼。’如来说业不可思议，此不可思议业可速断耶？若可断者，则违如来所说；若不知云何而能轻受速断？若能断者，于无主法中汝则是主，若能断者亦当能不断。”

离恶趣菩萨答无垢施女言：“我以愿力故能令轻受速断。”

无垢施女问离恶趣菩萨言：“善男子，诸法如性，不可以愿力而受。”时离恶趣菩萨即便默然。

尔时，无垢施女谓除诸盖菩萨：“善男子，汝言我当作是念：‘愿令舍卫城中众生尽除五盖。’汝作是念，入是定已，能令众生不为五盖所覆，于此定中己自在耶？他自在耶？若己自在，无由及彼；一切诸法无至彼者，云何汝入禅定去他五盖？若他自在，则不能利益于他。”

除诸盖菩萨答无垢施女言：“此行以慈为首。”

无垢施女问除诸盖菩萨言：“诸佛皆行慈行。善男子，叵有佛因众生不以五盖为患者也？”除诸盖菩萨即便默然。

时，无垢施女谓观世音菩萨：“善男子，汝言我当作是念：‘愿令舍卫城中众生牢狱系闭速得解脱，临当死者即得济命，恐怖之者即得无畏。’夫言畏者，是有取耶？无取耶？若是有取者，凡愚之人亦复有取，是故不然。若是无取则无所施，无施法中何得有除？”观世音菩萨即便默然。

辩严菩萨谓观世音菩萨：“善男子，何为不答无垢施女之所问耶？”

观世音菩萨言：“此女不问生灭法，是故不可答。”

无垢施女问观世音菩萨言：“叵有是无生无灭问耶？”

观世音答无垢施女曰：“无生无灭中乃无文字言说。”

无垢施女问观世音言：“诸智慧者，于无文字假说文字，然不著文字，法性无碍，是故慧者不碍文字。”

时，无垢施女谓辩严菩萨：“善男子，汝言我当作是念：‘愿令舍卫城中众生其见我者皆得辞辩，以诸妙偈互相问答。’善男子，汝此所施辞辩者，以觉起耶？若以觉起者，一切有为皆由觉观而起，是故非寂静。若以爱起者，所施则虚。”

辩严菩萨答无垢施女言：“此是我初发菩提心时，愿其见我者皆得辞辩，以诸妙偈互相问答。”

时，无垢施女问辩严菩萨言：“善男子，汝今即有发菩提心愿耶？若即有者则是常见，若今无者不可以施彼，是故所愿则虚。”时辩严即便默然。

尔时，无垢施女谓无痴行菩萨：“善男子，汝言我作是念：‘愿令舍卫城中若有众生其见我者，得无痴见，决定于阿耨多罗三藐三菩提。’此菩提为是有耶？为是无耶？若是有者，是有为菩提执于边见。若是无者，则是虚妄亦堕边见。”

时，无痴见菩萨答无垢施女言：“此菩提者名之为智。”

无垢施女问无痴见菩萨言：“此智名为生耶？为无生耶？若名为生，则非是善顺思惟所生，是有为智凡愚所知。若名无生，无生中无所有，若无所有则无分别。菩萨、声闻、辟支佛、诸如来菩提，无有分别。凡愚之人分别菩提，智慧之人则无分别。”时无痴见菩萨即便默然。

尔时，大德须菩提谓诸大德声闻、并诸大菩萨言：“诸大德，我等宜还，不须入舍卫城乞食。所以者何？无垢施女所说即是智者法食。我等今日乐于法食，不须搏食。”

无垢施女问须菩提言：“如说诸法无上无下，于此法中，当有何求而行乞耶？大德不戏论法是比丘所行，不可乐於戏论。此是无依之法，非依止者所行，贤圣所行无有退转。”

尔时，八大声闻、八大菩萨，梵天等五百婆罗门，无垢施女、波斯匿王及诸大众，俱诣佛所；到已顶礼佛足，右绕三匝，却坐一面。无垢施女，别绕七匝，顶礼佛足，合掌而立，以偈问佛：

&nbsp;&nbsp;&nbsp;&nbsp;“我问无等尊，&nbsp;&nbsp;&nbsp;&nbsp;应供无量称，

&nbsp;&nbsp;&nbsp;&nbsp;施众甘露喜，&nbsp;&nbsp;&nbsp;&nbsp;菩萨云何行？

&nbsp;&nbsp;&nbsp;&nbsp;云何在道树，&nbsp;&nbsp;&nbsp;&nbsp;破魔降劳怨？

&nbsp;&nbsp;&nbsp;&nbsp;云何动天地，&nbsp;&nbsp;&nbsp;&nbsp;山王及林薮？

&nbsp;&nbsp;&nbsp;&nbsp;云何放光明，&nbsp;&nbsp;&nbsp;&nbsp;显发无量称？

&nbsp;&nbsp;&nbsp;&nbsp;愿大悲世尊，&nbsp;&nbsp;&nbsp;&nbsp;说应菩提行。

&nbsp;&nbsp;&nbsp;&nbsp;云何得总持，&nbsp;&nbsp;&nbsp;&nbsp;如来妙音声？

&nbsp;&nbsp;&nbsp;&nbsp;云何能修持，&nbsp;&nbsp;&nbsp;&nbsp;清净妙胜定？

&nbsp;&nbsp;&nbsp;&nbsp;云何诸行人，&nbsp;&nbsp;&nbsp;&nbsp;能得神足力？

&nbsp;&nbsp;&nbsp;&nbsp;今劝请世尊，&nbsp;&nbsp;&nbsp;&nbsp;说诸人实行。

&nbsp;&nbsp;&nbsp;&nbsp;云何得专念，&nbsp;&nbsp;&nbsp;&nbsp;及与坚固心？

&nbsp;&nbsp;&nbsp;&nbsp;云何得应辩，&nbsp;&nbsp;&nbsp;&nbsp;微妙成具足？

&nbsp;&nbsp;&nbsp;&nbsp;云何得顺理，&nbsp;&nbsp;&nbsp;&nbsp;含众义圆足，

&nbsp;&nbsp;&nbsp;&nbsp;美说微妙法，&nbsp;&nbsp;&nbsp;&nbsp;慧者无所碍？

&nbsp;&nbsp;&nbsp;&nbsp;云何乐施慧，&nbsp;&nbsp;&nbsp;&nbsp;净戒及忍辱，

&nbsp;&nbsp;&nbsp;&nbsp;善精进禅定，&nbsp;&nbsp;&nbsp;&nbsp;智慧照世间？

&nbsp;&nbsp;&nbsp;&nbsp;云何忆宿命，&nbsp;&nbsp;&nbsp;&nbsp;天眼明了见，

&nbsp;&nbsp;&nbsp;&nbsp;天耳他心智，&nbsp;&nbsp;&nbsp;&nbsp;神足过诸刹？

&nbsp;&nbsp;&nbsp;&nbsp;云何不处胎，&nbsp;&nbsp;&nbsp;&nbsp;化生莲华中，

&nbsp;&nbsp;&nbsp;&nbsp;恒于诸佛前，&nbsp;&nbsp;&nbsp;&nbsp;说空无我法？

&nbsp;&nbsp;&nbsp;&nbsp;云何等怨亲，&nbsp;&nbsp;&nbsp;&nbsp;断爱及荒秽，

&nbsp;&nbsp;&nbsp;&nbsp;志行无高下，&nbsp;&nbsp;&nbsp;&nbsp;其犹如风地？

&nbsp;&nbsp;&nbsp;&nbsp;利衰及毁誉，&nbsp;&nbsp;&nbsp;&nbsp;称讥与苦乐，

&nbsp;&nbsp;&nbsp;&nbsp;云何舍八法，&nbsp;&nbsp;&nbsp;&nbsp;行世犹如日？

&nbsp;&nbsp;&nbsp;&nbsp;云何不谄诤，&nbsp;&nbsp;&nbsp;&nbsp;除我舍憍慢，

&nbsp;&nbsp;&nbsp;&nbsp;寂静处禅定，&nbsp;&nbsp;&nbsp;&nbsp;智者乐实义？

&nbsp;&nbsp;&nbsp;&nbsp;云何不爱乐，&nbsp;&nbsp;&nbsp;&nbsp;妻子及财宝？

&nbsp;&nbsp;&nbsp;&nbsp;云何诸行人，&nbsp;&nbsp;&nbsp;&nbsp;乐于闲静处？

&nbsp;&nbsp;&nbsp;&nbsp;云何如飞鸟，&nbsp;&nbsp;&nbsp;&nbsp;亦如麟一角？

&nbsp;&nbsp;&nbsp;&nbsp;云何乐正法，&nbsp;&nbsp;&nbsp;&nbsp;及乐喜悦心？

&nbsp;&nbsp;&nbsp;&nbsp;云何诸智人，&nbsp;&nbsp;&nbsp;&nbsp;观地水火风，

&nbsp;&nbsp;&nbsp;&nbsp;无倾动分别，&nbsp;&nbsp;&nbsp;&nbsp;处禅如虚空？

&nbsp;&nbsp;&nbsp;&nbsp;不行非法行，&nbsp;&nbsp;&nbsp;&nbsp;不乐观他行，

&nbsp;&nbsp;&nbsp;&nbsp;宁舍于身命，&nbsp;&nbsp;&nbsp;&nbsp;终不舍离法？

&nbsp;&nbsp;&nbsp;&nbsp;云何于菩提，&nbsp;&nbsp;&nbsp;&nbsp;生想如世尊，

&nbsp;&nbsp;&nbsp;&nbsp;生世尊想已，&nbsp;&nbsp;&nbsp;&nbsp;能发菩提愿？

&nbsp;&nbsp;&nbsp;&nbsp;云何得净土，&nbsp;&nbsp;&nbsp;&nbsp;及与清净僧，

&nbsp;&nbsp;&nbsp;&nbsp;智者得长寿，&nbsp;&nbsp;&nbsp;&nbsp;称名获安乐，

&nbsp;&nbsp;&nbsp;&nbsp;方便至彼岸，&nbsp;&nbsp;&nbsp;&nbsp;见谛不取证，

&nbsp;&nbsp;&nbsp;&nbsp;能度无量众，&nbsp;&nbsp;&nbsp;&nbsp;劝乐行善根？

&nbsp;&nbsp;&nbsp;&nbsp;云何得端正，&nbsp;&nbsp;&nbsp;&nbsp;及得于化生，

&nbsp;&nbsp;&nbsp;&nbsp;智慧多财宝，&nbsp;&nbsp;&nbsp;&nbsp;能知众生心？

&nbsp;&nbsp;&nbsp;&nbsp;云何忆宿命，&nbsp;&nbsp;&nbsp;&nbsp;常与诸佛会，

&nbsp;&nbsp;&nbsp;&nbsp;于千万亿劫，&nbsp;&nbsp;&nbsp;&nbsp;恒不生难处？

&nbsp;&nbsp;&nbsp;&nbsp;云何得种好，&nbsp;&nbsp;&nbsp;&nbsp;及三十二相？

&nbsp;&nbsp;&nbsp;&nbsp;云何善辞辩，&nbsp;&nbsp;&nbsp;&nbsp;及得于应辩？

&nbsp;&nbsp;&nbsp;&nbsp;云何修净土，&nbsp;&nbsp;&nbsp;&nbsp;成就比丘众，

&nbsp;&nbsp;&nbsp;&nbsp;随所愿乐处，&nbsp;&nbsp;&nbsp;&nbsp;能得生于彼？

&nbsp;&nbsp;&nbsp;&nbsp;导者作何行，&nbsp;&nbsp;&nbsp;&nbsp;能得色名称？

&nbsp;&nbsp;&nbsp;&nbsp;得力精进等，&nbsp;&nbsp;&nbsp;&nbsp;云何得不坏？

&nbsp;&nbsp;&nbsp;&nbsp;云何不犹豫，&nbsp;&nbsp;&nbsp;&nbsp;能行菩萨道，

&nbsp;&nbsp;&nbsp;&nbsp;去离诸悼悔，&nbsp;&nbsp;&nbsp;&nbsp;为众生说法？

&nbsp;&nbsp;&nbsp;&nbsp;于佛法众中，&nbsp;&nbsp;&nbsp;&nbsp;云何得最胜，

&nbsp;&nbsp;&nbsp;&nbsp;宁舍己身命，&nbsp;&nbsp;&nbsp;&nbsp;而不诽谤法？

&nbsp;&nbsp;&nbsp;&nbsp;世尊无不知，&nbsp;&nbsp;&nbsp;&nbsp;今世及未来，

&nbsp;&nbsp;&nbsp;&nbsp;愿大智世尊，&nbsp;&nbsp;&nbsp;&nbsp;次说菩萨行。”

## 菩萨行品第四

尔时，世尊赞无垢施女言：“善哉！善哉！汝为多安乐利益诸众生故，怜愍世间诸天人故，问于如来诸菩萨摩诃萨如斯之行。谛听！谛听！善思念之，吾当为汝分别解说。”

时，无垢施女及诸大众皆称：“善哉！愿乐欲闻。”

尔时，世尊即便为说：“菩萨成就四法，能破诸魔。何等为四？于他利养不生憎嫉，去离两舌，劝多众生令种善根，于一切众生生慈愍心。无垢施女，是为菩萨成就四法，能破诸魔。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不生憎嫉心，&nbsp;&nbsp;&nbsp;&nbsp;及以两舌语，

&nbsp;&nbsp;&nbsp;&nbsp;能教多众生，&nbsp;&nbsp;&nbsp;&nbsp;种善法根栽，

&nbsp;&nbsp;&nbsp;&nbsp;能修广慈心，&nbsp;&nbsp;&nbsp;&nbsp;普及于十方，

&nbsp;&nbsp;&nbsp;&nbsp;善行此行者，&nbsp;&nbsp;&nbsp;&nbsp;能摧诸魔怨。

“无垢施女，若菩萨成就四法者，能放光明过无量佛土。何谓为四？能施灯明；法欲灭时护持正法；能为放逸及堕难处众生故，往其所而为说法；能以宝饰、璎络施佛塔庙。是为菩萨成就四法，能放光明过十方刹。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“若能施灯明，&nbsp;&nbsp;&nbsp;&nbsp;法末中护法，

&nbsp;&nbsp;&nbsp;&nbsp;开导难放逸，&nbsp;&nbsp;&nbsp;&nbsp;宝饰施佛庙。

&nbsp;&nbsp;&nbsp;&nbsp;是故诸菩萨，&nbsp;&nbsp;&nbsp;&nbsp;能放净光明，

&nbsp;&nbsp;&nbsp;&nbsp;过无量佛土，&nbsp;&nbsp;&nbsp;&nbsp;所照无边涯，

&nbsp;&nbsp;&nbsp;&nbsp;蒙光皆安乐，&nbsp;&nbsp;&nbsp;&nbsp;即发无上心。

“无垢施女，若菩萨能成就四法者，能振动无量无边诸佛刹土。何谓为四？如所说行，得深法忍，坚持善法，化无量众生行阿耨多罗三藐三菩提。是为菩萨成就四法，能震动无量无边诸佛刹土。”

尔时，世尊欲重明此义，而说偈言：

&nbsp;&nbsp;&nbsp;&nbsp;“如所说修行，&nbsp;&nbsp;&nbsp;&nbsp;善解深法忍，

&nbsp;&nbsp;&nbsp;&nbsp;欲得白净法，&nbsp;&nbsp;&nbsp;&nbsp;坚持诸妙行，

&nbsp;&nbsp;&nbsp;&nbsp;能教无量众，&nbsp;&nbsp;&nbsp;&nbsp;发于菩提心，

&nbsp;&nbsp;&nbsp;&nbsp;行此四法者，&nbsp;&nbsp;&nbsp;&nbsp;能动无量刹。

“无垢施女，若菩萨成就四法者，得陀罗尼。何谓为四？能施净妙种种所须；庄严诸婇女，须者便施与；常以种种法，赞叹诸如来；亲近多修习般若波罗蜜。是谓菩萨成就四法，得诸陀罗尼。”

尔时，世尊欲重明此义。而说偈言：

&nbsp;&nbsp;&nbsp;&nbsp;“若行种种施，&nbsp;&nbsp;&nbsp;&nbsp;能得陀罗尼，

&nbsp;&nbsp;&nbsp;&nbsp;庄严好婇女，&nbsp;&nbsp;&nbsp;&nbsp;随意之所须，

&nbsp;&nbsp;&nbsp;&nbsp;悉皆能充足，&nbsp;&nbsp;&nbsp;&nbsp;常赞叹如来，

&nbsp;&nbsp;&nbsp;&nbsp;修诸实智慧，&nbsp;&nbsp;&nbsp;&nbsp;世尊之所许。

&nbsp;&nbsp;&nbsp;&nbsp;以此四事者，&nbsp;&nbsp;&nbsp;&nbsp;即得陀罗尼，

&nbsp;&nbsp;&nbsp;&nbsp;于百千亿劫，&nbsp;&nbsp;&nbsp;&nbsp;所闻终不忘，

&nbsp;&nbsp;&nbsp;&nbsp;十方佛所说，&nbsp;&nbsp;&nbsp;&nbsp;尽能受忆念。

“无垢施女，若菩萨成就四法者，能得三昧。何谓为四？多厌患生死，常乐闲静处，常勤精进，善能成就诸所作业。是为菩萨成就四法，能得三昧。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“舍离诸有生，&nbsp;&nbsp;&nbsp;&nbsp;独行如骐驎，

&nbsp;&nbsp;&nbsp;&nbsp;善男子勤行，&nbsp;&nbsp;&nbsp;&nbsp;成就所作业。

&nbsp;&nbsp;&nbsp;&nbsp;慧者能成就，&nbsp;&nbsp;&nbsp;&nbsp;此四胜妙法，

&nbsp;&nbsp;&nbsp;&nbsp;亲近于菩提，&nbsp;&nbsp;&nbsp;&nbsp;求诸最胜法。

&nbsp;&nbsp;&nbsp;&nbsp;有寂静意者，&nbsp;&nbsp;&nbsp;&nbsp;能得诸三昧，

&nbsp;&nbsp;&nbsp;&nbsp;觉了胜菩提，&nbsp;&nbsp;&nbsp;&nbsp;诸佛之行处。

“无垢施女，若菩萨成就四法，能得神足。何谓为四？身轻故，心轻故，于一切法中无依止故，受四界为空界故。是为菩萨成就四法，能得神足。”

尔时，世尊欲重明此义，而说偈言：

&nbsp;&nbsp;&nbsp;&nbsp;“身心轻亦尔，&nbsp;&nbsp;&nbsp;&nbsp;智者不著法，

&nbsp;&nbsp;&nbsp;&nbsp;受此诸四界，&nbsp;&nbsp;&nbsp;&nbsp;与空界同等。

&nbsp;&nbsp;&nbsp;&nbsp;具此四法者，&nbsp;&nbsp;&nbsp;&nbsp;能得乘神足，

&nbsp;&nbsp;&nbsp;&nbsp;一念过亿刹，&nbsp;&nbsp;&nbsp;&nbsp;供养尔所佛。

“无垢施女，若菩萨成就四法，得殊妙端正。何谓为四？去诸荒秽不行瞋恚；乐净佛塔庙妙饰以供养；住威仪持戒；常先意问讯，不讥说法者，恒生世尊想。是为菩萨成就四法，得殊妙端正。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不瞋恼他人，&nbsp;&nbsp;&nbsp;&nbsp;去离荒秽行；

&nbsp;&nbsp;&nbsp;&nbsp;扫洒世尊庙，&nbsp;&nbsp;&nbsp;&nbsp;恭敬献饰宝；

&nbsp;&nbsp;&nbsp;&nbsp;常持于净戒，&nbsp;&nbsp;&nbsp;&nbsp;发意先问讯；

&nbsp;&nbsp;&nbsp;&nbsp;于法师无碍，&nbsp;&nbsp;&nbsp;&nbsp;敬心如世尊。

&nbsp;&nbsp;&nbsp;&nbsp;行此四善事，&nbsp;&nbsp;&nbsp;&nbsp;是谓勇健者，

&nbsp;&nbsp;&nbsp;&nbsp;殊妙最第一，&nbsp;&nbsp;&nbsp;&nbsp;见者莫不欢。

“无垢施女，若菩萨成就四法，能得化生。何谓为四？雕刻莲华，坐佛形像；以优钵罗华、钵头摩华、拘末头华、分陀利华，及余种种杂妙诸华，满掬以散如来及诸塔庙；志愿利益无量众生，恒行和敬，不讥彼短；所种善根，为利益安乐多众生，脱生死苦恼，愿成阿耨多罗三藐三菩提故。是为菩萨成就四法，能得化生。”

尔时，世尊欲重宣此义。而说偈言：

&nbsp;&nbsp;&nbsp;&nbsp;“刻华坐尊像，&nbsp;&nbsp;&nbsp;&nbsp;种种华供养，

&nbsp;&nbsp;&nbsp;&nbsp;利益不恼众，&nbsp;&nbsp;&nbsp;&nbsp;化生诸佛刹，

&nbsp;&nbsp;&nbsp;&nbsp;恒发弘誓愿，&nbsp;&nbsp;&nbsp;&nbsp;度十方众生，

&nbsp;&nbsp;&nbsp;&nbsp;以此四妙行，&nbsp;&nbsp;&nbsp;&nbsp;恒生诸佛刹。

“无垢施女，若菩萨成就四法，得大财富。何谓为四？乞者不逆，于所施物不生爱惜，恒愿众生获多财宝，舍离诸见顺于正信。是为菩萨成就四法，得大财富。”

尔时，世尊欲重明此义，而说偈言：

&nbsp;&nbsp;&nbsp;&nbsp;“施心无所逆，&nbsp;&nbsp;&nbsp;&nbsp;于财无吝惜，

&nbsp;&nbsp;&nbsp;&nbsp;信解诸佛法，&nbsp;&nbsp;&nbsp;&nbsp;生生获财富。

&nbsp;&nbsp;&nbsp;&nbsp;信解无谄嫉，&nbsp;&nbsp;&nbsp;&nbsp;不讼彼过患，

&nbsp;&nbsp;&nbsp;&nbsp;专心一向信，&nbsp;&nbsp;&nbsp;&nbsp;是故得财宝。

“无垢施女，若菩萨成就四法，得大智慧。何谓为四？于他法中不生憎嫉，说除过法令无疑悔，勤精进者劝不令废，己身常乐多修空法。是为菩萨成就四法，得大智慧。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不嫉于正法，&nbsp;&nbsp;&nbsp;&nbsp;教他除疑悔，

&nbsp;&nbsp;&nbsp;&nbsp;常将导众生，&nbsp;&nbsp;&nbsp;&nbsp;修佛诸空行。

&nbsp;&nbsp;&nbsp;&nbsp;智者乐此法，&nbsp;&nbsp;&nbsp;&nbsp;得智慧名称，

&nbsp;&nbsp;&nbsp;&nbsp;善解诸佛语，&nbsp;&nbsp;&nbsp;&nbsp;速成两足尊。

“无垢施女，若菩萨成就四法，忆识宿命。何谓为四？学问诵习有所忘失者，为作忆念忘者为说；恒出适意好声令人乐闻；常行法施不令有废，为脱生死趣向泥洹故；愿如善财入禅方便。是为菩萨成就四法，能忆宿命。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“废忘令忆念，&nbsp;&nbsp;&nbsp;&nbsp;恒出适意音，

&nbsp;&nbsp;&nbsp;&nbsp;说法不疲倦，&nbsp;&nbsp;&nbsp;&nbsp;常修诸定相。

&nbsp;&nbsp;&nbsp;&nbsp;以此四法者，&nbsp;&nbsp;&nbsp;&nbsp;咸得识宿命，

&nbsp;&nbsp;&nbsp;&nbsp;能忆无量劫，&nbsp;&nbsp;&nbsp;&nbsp;速悟佛行处。

“无垢施女，若菩萨成就四法，常遇诸佛。何谓为四？宁舍身命不诽谤法，宁舍身命不谤菩萨，宁舍身命不亲近恶知识，忆念诸佛无有厌足。是为菩萨成就四法，常遇诸佛。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不谤于菩提，&nbsp;&nbsp;&nbsp;&nbsp;亦不毁菩萨，

&nbsp;&nbsp;&nbsp;&nbsp;乐离恶知识，&nbsp;&nbsp;&nbsp;&nbsp;念诸佛无厌。

&nbsp;&nbsp;&nbsp;&nbsp;大德行此行，&nbsp;&nbsp;&nbsp;&nbsp;得值遇诸佛，

&nbsp;&nbsp;&nbsp;&nbsp;未成正觉顷，&nbsp;&nbsp;&nbsp;&nbsp;恒与诸佛会。

“无垢施女，若菩萨成就四法，得三十二相身。何谓为四？采诸珍宝散佛塔庙，以种种香油涂塔基座；以杂华鬘严饰塔庙；以种种伎乐而以供养；常给侍贤圣初不违离。是为菩萨成就四法，得三十二相。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“采宝散塔庙，&nbsp;&nbsp;&nbsp;&nbsp;又以香油涂，

&nbsp;&nbsp;&nbsp;&nbsp;杂华众伎乐，&nbsp;&nbsp;&nbsp;&nbsp;给侍适贤圣。

&nbsp;&nbsp;&nbsp;&nbsp;具相庄严身，&nbsp;&nbsp;&nbsp;&nbsp;端妙殊特好，

&nbsp;&nbsp;&nbsp;&nbsp;以此得众相，&nbsp;&nbsp;&nbsp;&nbsp;以严人中尊。

“无垢施女，若菩萨成就四法，得八十随形好。何谓为四？脱众妙衣以敷法座，给侍一切终无疲厌；诣说法处无胜论心；恭敬大众但生世尊想；劝多众生发菩提心。是为菩萨成就四法，得八十随形好。”

尔时，世尊欲重宣此义。而说偈言：

&nbsp;&nbsp;&nbsp;&nbsp;“敷座众妙衣，&nbsp;&nbsp;&nbsp;&nbsp;供养无疲厌，

&nbsp;&nbsp;&nbsp;&nbsp;不与持法竞，&nbsp;&nbsp;&nbsp;&nbsp;劝众发道心。

&nbsp;&nbsp;&nbsp;&nbsp;能行此法者，&nbsp;&nbsp;&nbsp;&nbsp;速得成众好，

&nbsp;&nbsp;&nbsp;&nbsp;菩萨亲近行，&nbsp;&nbsp;&nbsp;&nbsp;具好八十种。

“无垢施女，若菩萨成就四法，得善应辩。何谓为四？受持亲近菩萨法藏；昼夜六时诵三阴经；诸佛菩提无生无灭，世所难信，然能受持读诵，广为他说令得喜悦，不爱身命。是为菩萨成就四法，得善应辩。”

尔时，世尊欲重宣此义。而说偈言：

&nbsp;&nbsp;&nbsp;&nbsp;“护持菩萨藏，&nbsp;&nbsp;&nbsp;&nbsp;勇猛诵三阴，

&nbsp;&nbsp;&nbsp;&nbsp;无生世相追，&nbsp;&nbsp;&nbsp;&nbsp;方便说令喜。

&nbsp;&nbsp;&nbsp;&nbsp;不爱于身命，&nbsp;&nbsp;&nbsp;&nbsp;持十力正法，

&nbsp;&nbsp;&nbsp;&nbsp;无疑虑而行，&nbsp;&nbsp;&nbsp;&nbsp;最上胜菩提。

&nbsp;&nbsp;&nbsp;&nbsp;修此甚深法，&nbsp;&nbsp;&nbsp;&nbsp;便能得应辩，

&nbsp;&nbsp;&nbsp;&nbsp;譬如杂华鬘，&nbsp;&nbsp;&nbsp;&nbsp;天人所乐见。

“无垢施女，若菩萨成就四法，得清净土。何谓为四？不嫉妒故，等心故，护菩提行故，不亲近四部众故。是为菩萨成就四法，得清净土。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不嫉于他人，&nbsp;&nbsp;&nbsp;&nbsp;见彼得利喜，

&nbsp;&nbsp;&nbsp;&nbsp;等心行大慈，&nbsp;&nbsp;&nbsp;&nbsp;化众无染著。

&nbsp;&nbsp;&nbsp;&nbsp;行此四无量，&nbsp;&nbsp;&nbsp;&nbsp;智者善守护，

&nbsp;&nbsp;&nbsp;&nbsp;得净土无难，&nbsp;&nbsp;&nbsp;&nbsp;速成无上道。

“无垢施女，若菩萨成就四法，得清净众。何谓为四？不希望他徒众故，不和合者摄令和解，学问诵习者给其所须，舍离两舌。是为菩萨成就四法，得清净众。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“终不望他众，&nbsp;&nbsp;&nbsp;&nbsp;离者能令合，

&nbsp;&nbsp;&nbsp;&nbsp;给学人所乏，&nbsp;&nbsp;&nbsp;&nbsp;不离别众生。

&nbsp;&nbsp;&nbsp;&nbsp;能行此四事，&nbsp;&nbsp;&nbsp;&nbsp;便得清净众，

&nbsp;&nbsp;&nbsp;&nbsp;为清众故行，&nbsp;&nbsp;&nbsp;&nbsp;极苦亦不舍。

“无垢施女，若菩萨成就四法，所愿佛土随愿得生。何谓为四？于他名誉利养法中，不生憎嫉；专心修习六波罗蜜；于一切菩萨生世尊想；从初发心乃至道场常等心观，终不为利养、名誉、谄曲、虚赞故。是为菩萨成就四法，随所愿土即得往生。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不憎他名利，&nbsp;&nbsp;&nbsp;&nbsp;求清净六度，

&nbsp;&nbsp;&nbsp;&nbsp;等尊观菩萨，&nbsp;&nbsp;&nbsp;&nbsp;终不谄求名。

&nbsp;&nbsp;&nbsp;&nbsp;菩萨行此善，&nbsp;&nbsp;&nbsp;&nbsp;能见十方界，

&nbsp;&nbsp;&nbsp;&nbsp;随心之所愿，&nbsp;&nbsp;&nbsp;&nbsp;即得生其中。”

尔时，无垢施女白佛言：“世尊，如所说菩萨行，我当奉行之。如世尊所说诸菩萨行，于此法中不行一法，则为欺诳十方现在说法诸佛。”

尔时，大德目连谓无垢施女言：“汝敢于佛前大师子吼，菩萨难行岂不知耶？终不以女身而得阿耨多罗三藐三菩提。”

尔时，无垢施女答大德目连言：“我今佛前作诚实愿，若于来世，必得成佛如来无所著等正觉乃至佛世尊天人师；以此诚实之愿，使此三千大千世界六变震动，于诸众生令无恼乱。如世尊所说，诸菩萨行，我尽形行者，以此实愿，于虚空中雨众天华，百千伎乐不鼓而鸣，使我变此女身成十六童子。”无垢施女发此诚实愿已，即时三千大千世界六变震动，于虚空中雨众天华，百千天乐不鼓自鸣，无垢施女即变女身成十六童子。

时，大德目连偏袒右肩，右膝著地，合掌向佛而白佛言：“世尊，我今面礼诸佛菩萨，从初发意乃至道场。世尊，此女人乃有如是大威德神足力，能发大愿，既发愿已随愿皆成。”

佛告目连：“如是，如是，如汝所言。菩萨从初发意乃至道场，天人所礼如佛塔庙，是诸声闻、辟支佛无上福田。”

于时，世尊熙怡微笑。诸佛常法若微笑时，口中即出青黄赤白紫颇黎等种种色光，照于无量无边诸佛刹土。诸天魔宫日月精光皆不复明，还摄光明从顶上入。

尔时，大德阿难即从坐起，更正衣服，偏袒右肩，右膝著地，合掌向佛，以偈问曰：

&nbsp;&nbsp;&nbsp;&nbsp;“天龙梵音师子吼，&nbsp;&nbsp;&nbsp;&nbsp;迦陵频伽雷震声，

&nbsp;&nbsp;&nbsp;&nbsp;除贪瞋痴生喜悦，&nbsp;&nbsp;&nbsp;&nbsp;愿十力海说笑缘。

&nbsp;&nbsp;&nbsp;&nbsp;六变震动无所娆，&nbsp;&nbsp;&nbsp;&nbsp;雨天妙华悦众情，

&nbsp;&nbsp;&nbsp;&nbsp;世尊摧伏诸外道，&nbsp;&nbsp;&nbsp;&nbsp;犹如师子伏野干。

&nbsp;&nbsp;&nbsp;&nbsp;唯愿世尊为我说，&nbsp;&nbsp;&nbsp;&nbsp;所以微笑之因缘！

&nbsp;&nbsp;&nbsp;&nbsp;万亿日月珠电光，&nbsp;&nbsp;&nbsp;&nbsp;天龙梵王诸光明，

&nbsp;&nbsp;&nbsp;&nbsp;释迦口出净光明，&nbsp;&nbsp;&nbsp;&nbsp;遏诸光明佛光胜。

&nbsp;&nbsp;&nbsp;&nbsp;眉间毫相如珂月，&nbsp;&nbsp;&nbsp;&nbsp;圆满柔软喻天衣，

&nbsp;&nbsp;&nbsp;&nbsp;白毫放光照无量，&nbsp;&nbsp;&nbsp;&nbsp;愿说何故放斯光？

&nbsp;&nbsp;&nbsp;&nbsp;世尊齿净无垢秽，&nbsp;&nbsp;&nbsp;&nbsp;方平齐密白如雪，

&nbsp;&nbsp;&nbsp;&nbsp;佛口应出杂色光，&nbsp;&nbsp;&nbsp;&nbsp;青黄赤白紫颇黎。

&nbsp;&nbsp;&nbsp;&nbsp;假使界坏日月落，&nbsp;&nbsp;&nbsp;&nbsp;地满虚空无居处，

&nbsp;&nbsp;&nbsp;&nbsp;水性可使变为火，&nbsp;&nbsp;&nbsp;&nbsp;火性亦可变为水，

&nbsp;&nbsp;&nbsp;&nbsp;大海尽可令枯竭，&nbsp;&nbsp;&nbsp;&nbsp;如来实语终不二。

&nbsp;&nbsp;&nbsp;&nbsp;生十方趣诸众生，&nbsp;&nbsp;&nbsp;&nbsp;假令一时成缘觉，

&nbsp;&nbsp;&nbsp;&nbsp;一一缘觉集诸问，&nbsp;&nbsp;&nbsp;&nbsp;百千万种经亿劫，

&nbsp;&nbsp;&nbsp;&nbsp;尽共集会如来前，&nbsp;&nbsp;&nbsp;&nbsp;各以异音同时问，

&nbsp;&nbsp;&nbsp;&nbsp;如来即以一音报，&nbsp;&nbsp;&nbsp;&nbsp;能断彼众无量疑。

&nbsp;&nbsp;&nbsp;&nbsp;成就智慧至彼岸，&nbsp;&nbsp;&nbsp;&nbsp;一切智慧所庄严，

&nbsp;&nbsp;&nbsp;&nbsp;具三十二最胜尊，&nbsp;&nbsp;&nbsp;&nbsp;大威德者愿解说。

&nbsp;&nbsp;&nbsp;&nbsp;世尊何缘而微笑？&nbsp;&nbsp;&nbsp;&nbsp;授何众生菩提记？

&nbsp;&nbsp;&nbsp;&nbsp;诸天世人咸欲闻，&nbsp;&nbsp;&nbsp;&nbsp;愿如来演微笑音。”

尔时，佛告阿难：“汝见是无垢施菩萨，以诚实之愿动此三千大千世界不耶？”

阿难白佛言：“世尊，唯然，已见。”

佛言：“此无垢施菩萨，发心已来八万阿僧祇劫，行阿耨多罗三藐三菩提行。此无垢施菩萨修菩萨行经六十劫，然后文殊师利法王子乃发菩萨心。阿难，如文殊师利等八万六千诸大菩萨所有功德庄严佛土，与尔所菩萨等无有异。”

尔时，大德目连谓无垢施菩萨言：“善男子，汝已久发阿耨多罗三藐三菩提心，何以不转女人身也？”

无垢施菩萨答目连言：“世尊记大德，于神足人中最为第一，何为不转男子身也？”大德目连即便默然。

无垢施菩萨谓大德目连言：“亦不以女身得阿耨多罗三藐三菩提，亦不以男身得阿耨多罗三藐三菩提。所以者何？菩提无生，是以不可得。”

### 授记品第五

尔时，文殊师利法王子白佛言：“未曾有也！世尊，此无垢施菩萨，乃能善解甚深之法，以誓愿力成就诸愿。”

佛告文殊师利言：“如是，如是，如汝所言。此无垢施菩萨，曾于六十亿佛所修空三昧，于八十亿佛所修无生法忍，于三十亿佛所问甚深法，曾以衣服、饮食供养八十亿诸佛，及问此分别辩印三昧。又文殊师利，若有善男子、善女人为菩提故，如恒河沙等诸佛刹土，满中珍宝持用布施；不如受持此经，读诵通利，广为人说，乃至但书持功德最上最胜，况如说修行！所以者何？以能受持诸菩萨菩提行法故。”

文殊师利白佛言：“世尊，当何名斯经？云何奉持之？”

佛告文殊师利：“当名为《分别说应辩》，亦名《说三昧门》，当如是奉持之。”

佛说是经时，八万亿众生诸天及人，皆发阿耨多罗三藐三菩提心，必定不退转。

尔时，辩严菩萨白佛言：“世尊，此无垢施菩萨，何时当成阿耨多罗三藐三菩提？”

佛告辩严：“善男子，此无垢施菩萨，过于数劫，供养过数佛已，当得成佛，号无垢光相王如来、应供、正遍知、明行足、善逝、世间解、无上士、调御丈夫、天人师、佛世尊。世界号曰无量德庄严，无声闻、辟支佛，微妙严饰胜诸天处。”

无垢施菩萨亲从如来闻受记名，心净踊跃，踊在虚空高八十亿多罗树，放大光明，照百千亿诸佛刹土；当世尊顶上，化作八万四千种种天宝庄严殊妙宝盖；即于空中以无量神足力，供养礼拜无量十方诸佛已，还至佛所，在一面立。

尔时，婆罗门梵天，及五百婆罗门，闻授无垢施菩萨记，及见神足变现，踊跃欢喜，一时同声以偈赞佛：

&nbsp;&nbsp;&nbsp;&nbsp;“能恭敬佛者，&nbsp;&nbsp;&nbsp;&nbsp;得世第一利，

&nbsp;&nbsp;&nbsp;&nbsp;发心求菩提，&nbsp;&nbsp;&nbsp;&nbsp;为佛第一智。

&nbsp;&nbsp;&nbsp;&nbsp;我等昔造恶，&nbsp;&nbsp;&nbsp;&nbsp;今生邪见家，

&nbsp;&nbsp;&nbsp;&nbsp;得见佛及僧，&nbsp;&nbsp;&nbsp;&nbsp;发口出恶言。

&nbsp;&nbsp;&nbsp;&nbsp;我今诚心悔，&nbsp;&nbsp;&nbsp;&nbsp;恶口所犯罪，

&nbsp;&nbsp;&nbsp;&nbsp;见诸贤佛子，&nbsp;&nbsp;&nbsp;&nbsp;谓为是不吉。

&nbsp;&nbsp;&nbsp;&nbsp;若不见如来，&nbsp;&nbsp;&nbsp;&nbsp;两足中最尊，

&nbsp;&nbsp;&nbsp;&nbsp;唐受此人身，&nbsp;&nbsp;&nbsp;&nbsp;唐食人所食！

&nbsp;&nbsp;&nbsp;&nbsp;我及无垢施，&nbsp;&nbsp;&nbsp;&nbsp;出为祀祠故，

&nbsp;&nbsp;&nbsp;&nbsp;施女见佛子，&nbsp;&nbsp;&nbsp;&nbsp;敬重而赞叹，

&nbsp;&nbsp;&nbsp;&nbsp;我等见赞叹，&nbsp;&nbsp;&nbsp;&nbsp;即呵其可叹。

&nbsp;&nbsp;&nbsp;&nbsp;我等即问之： &nbsp;&nbsp;&nbsp;&nbsp;汝曾见佛耶？

&nbsp;&nbsp;&nbsp;&nbsp;于时答我言：&nbsp;&nbsp;&nbsp;&nbsp; 我生适七日，

&nbsp;&nbsp;&nbsp;&nbsp;闻天叹佛名。 &nbsp;&nbsp;&nbsp;&nbsp;女赞叹如来，

&nbsp;&nbsp;&nbsp;&nbsp;真实无差异，&nbsp;&nbsp;&nbsp;&nbsp;我等闻叹已，

&nbsp;&nbsp;&nbsp;&nbsp;即发最胜心，&nbsp;&nbsp;&nbsp;&nbsp;求无上善根。

&nbsp;&nbsp;&nbsp;&nbsp;我闻佛名故，&nbsp;&nbsp;&nbsp;&nbsp;于宿业得悟，

&nbsp;&nbsp;&nbsp;&nbsp;即来礼救世，&nbsp;&nbsp;&nbsp;&nbsp;为求胜法故。

&nbsp;&nbsp;&nbsp;&nbsp;见佛礼敬心，&nbsp;&nbsp;&nbsp;&nbsp;闻最无上法，

&nbsp;&nbsp;&nbsp;&nbsp;见人中尊仙，&nbsp;&nbsp;&nbsp;&nbsp;永离诸苦际。

&nbsp;&nbsp;&nbsp;&nbsp;佛之所说法，&nbsp;&nbsp;&nbsp;&nbsp;真实能度世，

&nbsp;&nbsp;&nbsp;&nbsp;我等于中学，&nbsp;&nbsp;&nbsp;&nbsp;为无上法故。

&nbsp;&nbsp;&nbsp;&nbsp;闻菩萨所行，&nbsp;&nbsp;&nbsp;&nbsp;为得佛法故，

&nbsp;&nbsp;&nbsp;&nbsp;我等亦应习，&nbsp;&nbsp;&nbsp;&nbsp;为得佛道故。

&nbsp;&nbsp;&nbsp;&nbsp;说出要道门，&nbsp;&nbsp;&nbsp;&nbsp;菩萨所应行，

&nbsp;&nbsp;&nbsp;&nbsp;我亦趣此门，&nbsp;&nbsp;&nbsp;&nbsp;为世所敬礼。”

&nbsp;&nbsp;&nbsp;&nbsp;佛知彼诚心，&nbsp;&nbsp;&nbsp;&nbsp;熙怡而微笑，

&nbsp;&nbsp;&nbsp;&nbsp;阿难即白佛： &nbsp;&nbsp;&nbsp;&nbsp;愿说笑因缘？

尔时，佛以偈告阿难曰：

&nbsp;&nbsp;&nbsp;&nbsp;“此诸婆罗门，&nbsp;&nbsp;&nbsp;&nbsp;及梵志梵天，

&nbsp;&nbsp;&nbsp;&nbsp;同共一劫中，&nbsp;&nbsp;&nbsp;&nbsp;次第成正觉。

&nbsp;&nbsp;&nbsp;&nbsp;曾于过去世，&nbsp;&nbsp;&nbsp;&nbsp;具供五百佛，

&nbsp;&nbsp;&nbsp;&nbsp;从今以妙行，&nbsp;&nbsp;&nbsp;&nbsp;当见亿数佛。

&nbsp;&nbsp;&nbsp;&nbsp;于八十亿劫，&nbsp;&nbsp;&nbsp;&nbsp;终不堕难处，

&nbsp;&nbsp;&nbsp;&nbsp;于一一劫中，&nbsp;&nbsp;&nbsp;&nbsp;当觐亿数佛。

&nbsp;&nbsp;&nbsp;&nbsp;然后乃当成，&nbsp;&nbsp;&nbsp;&nbsp;最胜两足尊，

&nbsp;&nbsp;&nbsp;&nbsp;皆当同一号，&nbsp;&nbsp;&nbsp;&nbsp;号曰梵光明。

&nbsp;&nbsp;&nbsp;&nbsp;寿命亦同等，&nbsp;&nbsp;&nbsp;&nbsp;寿八十亿岁，

&nbsp;&nbsp;&nbsp;&nbsp;刹土皆同等，&nbsp;&nbsp;&nbsp;&nbsp;各八十亿僧。

&nbsp;&nbsp;&nbsp;&nbsp;化度无量众，&nbsp;&nbsp;&nbsp;&nbsp;利益众生已，

&nbsp;&nbsp;&nbsp;&nbsp;当入于泥洹，&nbsp;&nbsp;&nbsp;&nbsp;证寂静灭度。”

佛说经已，无垢施菩萨摩诃萨，及诸大众、梵天、梵志等，五百菩萨大士，波斯匿王，诸大声闻弟子，诸天八部，人及非人，闻佛所说，皆大欢喜。