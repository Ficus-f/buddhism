## 大宝积经卷第二十一

### 被甲庄严会第七之一

如是我闻：一时，佛住王舍城迦兰陀竹林，与大比丘众，及诸菩萨摩诃萨俱，悉从种种佛刹来集。尔时，世尊无量百千众所围绕，供养恭敬。

时彼众中，有菩萨摩诃萨，名无边慧，即从坐起，偏袒右肩，右膝著地，稽首作礼，合掌向佛，白言：“世尊，我有少疑请问如来。愿垂听许，为我宣说。”

尔时，无边慧菩萨摩诃萨，而说偈言：

&nbsp;&nbsp;&nbsp;&nbsp;“大雄大丈夫，&nbsp;&nbsp;&nbsp;&nbsp;世间无与等，

&nbsp;&nbsp;&nbsp;&nbsp;我为众生故，&nbsp;&nbsp;&nbsp;&nbsp;少疑当请问。

&nbsp;&nbsp;&nbsp;&nbsp;不起师子座，&nbsp;&nbsp;&nbsp;&nbsp;现身遍十方，

&nbsp;&nbsp;&nbsp;&nbsp;一切异论中，&nbsp;&nbsp;&nbsp;&nbsp;无能倾动者。

&nbsp;&nbsp;&nbsp;&nbsp;智藏无边际，&nbsp;&nbsp;&nbsp;&nbsp;诸力无有量，

&nbsp;&nbsp;&nbsp;&nbsp;世尊一一力，&nbsp;&nbsp;&nbsp;&nbsp;普能度世间。

&nbsp;&nbsp;&nbsp;&nbsp;善住一切智，&nbsp;&nbsp;&nbsp;&nbsp;善住于十力，

&nbsp;&nbsp;&nbsp;&nbsp;无畏大师子，&nbsp;&nbsp;&nbsp;&nbsp;最胜无上尊。

&nbsp;&nbsp;&nbsp;&nbsp;十八不共法，&nbsp;&nbsp;&nbsp;&nbsp;如来之所有，

&nbsp;&nbsp;&nbsp;&nbsp;照明于世间，&nbsp;&nbsp;&nbsp;&nbsp;摧伏诸外道。

&nbsp;&nbsp;&nbsp;&nbsp;了知一切法，&nbsp;&nbsp;&nbsp;&nbsp;是故无过上，

&nbsp;&nbsp;&nbsp;&nbsp;无失大导师，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;无边离垢智，&nbsp;&nbsp;&nbsp;&nbsp;大海不动智，

&nbsp;&nbsp;&nbsp;&nbsp;境界无碍智，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;世尊善修集，&nbsp;&nbsp;&nbsp;&nbsp;于道无疑惑，

&nbsp;&nbsp;&nbsp;&nbsp;安隐大导师，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;已度诸暴流，&nbsp;&nbsp;&nbsp;&nbsp;已断诸结缚，

&nbsp;&nbsp;&nbsp;&nbsp;能拔众毒箭，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;已破无明[穀–禾+卵]，&nbsp;&nbsp;&nbsp;&nbsp;已息烦恼热，

&nbsp;&nbsp;&nbsp;&nbsp;清凉善安住，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;无畏无上智，&nbsp;&nbsp;&nbsp;&nbsp;无著无碍智，

&nbsp;&nbsp;&nbsp;&nbsp;法海一切智，&nbsp;&nbsp;&nbsp;&nbsp;如来已证得。

&nbsp;&nbsp;&nbsp;&nbsp;佛无量功德，&nbsp;&nbsp;&nbsp;&nbsp;智证悉圆满，

&nbsp;&nbsp;&nbsp;&nbsp;尽一切有漏，&nbsp;&nbsp;&nbsp;&nbsp;破诸烦恼见。

&nbsp;&nbsp;&nbsp;&nbsp;世尊多积集，&nbsp;&nbsp;&nbsp;&nbsp;无量大功德，

&nbsp;&nbsp;&nbsp;&nbsp;不思议法王，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;世尊殊胜智，&nbsp;&nbsp;&nbsp;&nbsp;普能照世间，

&nbsp;&nbsp;&nbsp;&nbsp;演畅法光明，&nbsp;&nbsp;&nbsp;&nbsp;无边功德海。

&nbsp;&nbsp;&nbsp;&nbsp;导师法光故，&nbsp;&nbsp;&nbsp;&nbsp;遍照于世间，

&nbsp;&nbsp;&nbsp;&nbsp;是故世间中，&nbsp;&nbsp;&nbsp;&nbsp;佛法光明现。

&nbsp;&nbsp;&nbsp;&nbsp;法海一切智，&nbsp;&nbsp;&nbsp;&nbsp;辩才无有上，

&nbsp;&nbsp;&nbsp;&nbsp;精进不思议，&nbsp;&nbsp;&nbsp;&nbsp;清净离诸见。

&nbsp;&nbsp;&nbsp;&nbsp;佛眼无边故，&nbsp;&nbsp;&nbsp;&nbsp;智境亦无边，

&nbsp;&nbsp;&nbsp;&nbsp;世间无等尊，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;法王大牟尼，&nbsp;&nbsp;&nbsp;&nbsp;能断众生惑，

&nbsp;&nbsp;&nbsp;&nbsp;导师我当问，&nbsp;&nbsp;&nbsp;&nbsp;愿随其意乐。

&nbsp;&nbsp;&nbsp;&nbsp;我观一切处，&nbsp;&nbsp;&nbsp;&nbsp;天上及人间，

&nbsp;&nbsp;&nbsp;&nbsp;无有等如来，&nbsp;&nbsp;&nbsp;&nbsp;普遍照明者。

&nbsp;&nbsp;&nbsp;&nbsp;善住诸功德，&nbsp;&nbsp;&nbsp;&nbsp;庄严大丈夫，

&nbsp;&nbsp;&nbsp;&nbsp;不思议法王，&nbsp;&nbsp;&nbsp;&nbsp;仙中照曜者。

&nbsp;&nbsp;&nbsp;&nbsp;譬如大雪山，&nbsp;&nbsp;&nbsp;&nbsp;众宝端严处；

&nbsp;&nbsp;&nbsp;&nbsp;世尊安法座，&nbsp;&nbsp;&nbsp;&nbsp;端严亦如是。

&nbsp;&nbsp;&nbsp;&nbsp;妙音大精进，&nbsp;&nbsp;&nbsp;&nbsp;能宣悦意声，

&nbsp;&nbsp;&nbsp;&nbsp;众生若得闻，&nbsp;&nbsp;&nbsp;&nbsp;善根悉清净。

&nbsp;&nbsp;&nbsp;&nbsp;世尊人中胜，&nbsp;&nbsp;&nbsp;&nbsp;时演法光明，

&nbsp;&nbsp;&nbsp;&nbsp;以是诸众生，&nbsp;&nbsp;&nbsp;&nbsp;随意便开觉。

&nbsp;&nbsp;&nbsp;&nbsp;知时知众会，&nbsp;&nbsp;&nbsp;&nbsp;知人大导师，

&nbsp;&nbsp;&nbsp;&nbsp;敷演法光明，&nbsp;&nbsp;&nbsp;&nbsp;以时智慧者。

&nbsp;&nbsp;&nbsp;&nbsp;梵音大精进，&nbsp;&nbsp;&nbsp;&nbsp;愿赐清净言，

&nbsp;&nbsp;&nbsp;&nbsp;如天雨大地，&nbsp;&nbsp;&nbsp;&nbsp;法润遍沾洽。

&nbsp;&nbsp;&nbsp;&nbsp;世尊处众会，&nbsp;&nbsp;&nbsp;&nbsp;普宣法雨已，

&nbsp;&nbsp;&nbsp;&nbsp;于此法希望，&nbsp;&nbsp;&nbsp;&nbsp;众生皆满足。

&nbsp;&nbsp;&nbsp;&nbsp;最上胜安住，&nbsp;&nbsp;&nbsp;&nbsp;如王处妙高，

&nbsp;&nbsp;&nbsp;&nbsp;惠施诸众生，&nbsp;&nbsp;&nbsp;&nbsp;能令众欢喜。

&nbsp;&nbsp;&nbsp;&nbsp;大雄两足尊，&nbsp;&nbsp;&nbsp;&nbsp;不思议境界，

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;无有能知者。

&nbsp;&nbsp;&nbsp;&nbsp;无量大丈夫，&nbsp;&nbsp;&nbsp;&nbsp;众会已和合，

&nbsp;&nbsp;&nbsp;&nbsp;依怙大牟尼，&nbsp;&nbsp;&nbsp;&nbsp;志求佛境界。

&nbsp;&nbsp;&nbsp;&nbsp;我于佛境界，&nbsp;&nbsp;&nbsp;&nbsp;发趣故来集，

&nbsp;&nbsp;&nbsp;&nbsp;导师无碍智，&nbsp;&nbsp;&nbsp;&nbsp;如何疾开觉？

&nbsp;&nbsp;&nbsp;&nbsp;我随其意乐，&nbsp;&nbsp;&nbsp;&nbsp;瞻颜欲请问，

&nbsp;&nbsp;&nbsp;&nbsp;世尊愿开示，&nbsp;&nbsp;&nbsp;&nbsp;为断诸疑惑。

&nbsp;&nbsp;&nbsp;&nbsp;若闻无上法，&nbsp;&nbsp;&nbsp;&nbsp;便得心欢喜，

&nbsp;&nbsp;&nbsp;&nbsp;踊跃充遍身，&nbsp;&nbsp;&nbsp;&nbsp;能断众疑网。

&nbsp;&nbsp;&nbsp;&nbsp;法王无上尊，&nbsp;&nbsp;&nbsp;&nbsp;一切智无畏，

&nbsp;&nbsp;&nbsp;&nbsp;一切知见者，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;佛于一切法，&nbsp;&nbsp;&nbsp;&nbsp;无有少疑惑，

&nbsp;&nbsp;&nbsp;&nbsp;精进大导师，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;无上断疑者，&nbsp;&nbsp;&nbsp;&nbsp;于法不疑惑，

&nbsp;&nbsp;&nbsp;&nbsp;无边功德海，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;无边大光明，&nbsp;&nbsp;&nbsp;&nbsp;无边大功德，

&nbsp;&nbsp;&nbsp;&nbsp;无边清净智，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;无边精进智，&nbsp;&nbsp;&nbsp;&nbsp;无边境界智，

&nbsp;&nbsp;&nbsp;&nbsp;无边饶益智，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;世尊无边智，&nbsp;&nbsp;&nbsp;&nbsp;离边及无边，

&nbsp;&nbsp;&nbsp;&nbsp;能断一切疑，&nbsp;&nbsp;&nbsp;&nbsp;我疑当请问。

&nbsp;&nbsp;&nbsp;&nbsp;不思议法王，&nbsp;&nbsp;&nbsp;&nbsp;垂哀听我问，

&nbsp;&nbsp;&nbsp;&nbsp;见许我当问，&nbsp;&nbsp;&nbsp;&nbsp;牟尼为宣说。

&nbsp;&nbsp;&nbsp;&nbsp;请问一切智，&nbsp;&nbsp;&nbsp;&nbsp;释迦名称尊，

&nbsp;&nbsp;&nbsp;&nbsp;若垂听许我，&nbsp;&nbsp;&nbsp;&nbsp;愿决我疑网。

尔时，世尊告无边慧菩萨摩诃萨言：“无边慧，汝今于我渴仰志求，欲于如来几何所问？若有问者，我当解说。”

尔时，世尊而说偈言：

&nbsp;&nbsp;&nbsp;&nbsp;“告无边慧，&nbsp;&nbsp;&nbsp;&nbsp;汝欲何问，&nbsp;&nbsp;&nbsp;&nbsp;悉应问之，&nbsp;&nbsp;&nbsp;&nbsp;我当解说，

&nbsp;&nbsp;&nbsp;&nbsp;如彼所问，&nbsp;&nbsp;&nbsp;&nbsp;一一发明，&nbsp;&nbsp;&nbsp;&nbsp;随其乐欲，&nbsp;&nbsp;&nbsp;&nbsp;速为开示。

&nbsp;&nbsp;&nbsp;&nbsp;我为汝说，&nbsp;&nbsp;&nbsp;&nbsp;一切无疑，&nbsp;&nbsp;&nbsp;&nbsp;如汝志求，&nbsp;&nbsp;&nbsp;&nbsp;称汝所问。

&nbsp;&nbsp;&nbsp;&nbsp;汝今时问，&nbsp;&nbsp;&nbsp;&nbsp;如时如义，&nbsp;&nbsp;&nbsp;&nbsp;以时问故，&nbsp;&nbsp;&nbsp;&nbsp;我决定说。

&nbsp;&nbsp;&nbsp;&nbsp;如汝意乐，&nbsp;&nbsp;&nbsp;&nbsp;问所应问，&nbsp;&nbsp;&nbsp;&nbsp;我皆随顺，&nbsp;&nbsp;&nbsp;&nbsp;为汝说之。

&nbsp;&nbsp;&nbsp;&nbsp;汝今时问，&nbsp;&nbsp;&nbsp;&nbsp;我亦时说，&nbsp;&nbsp;&nbsp;&nbsp;断汝疑网，&nbsp;&nbsp;&nbsp;&nbsp;当得无疑。

&nbsp;&nbsp;&nbsp;&nbsp;我为法王，&nbsp;&nbsp;&nbsp;&nbsp;了义究竟，&nbsp;&nbsp;&nbsp;&nbsp;于一切法，&nbsp;&nbsp;&nbsp;&nbsp;得无疑惑。

&nbsp;&nbsp;&nbsp;&nbsp;我于诸法，&nbsp;&nbsp;&nbsp;&nbsp;正觉难思，&nbsp;&nbsp;&nbsp;&nbsp;如众生意，&nbsp;&nbsp;&nbsp;&nbsp;所问为说。

&nbsp;&nbsp;&nbsp;&nbsp;我于诸法，&nbsp;&nbsp;&nbsp;&nbsp;悉无有疑，&nbsp;&nbsp;&nbsp;&nbsp;时而问者，&nbsp;&nbsp;&nbsp;&nbsp;速当为说。

&nbsp;&nbsp;&nbsp;&nbsp;我时为说，&nbsp;&nbsp;&nbsp;&nbsp;无有疑惑，&nbsp;&nbsp;&nbsp;&nbsp;如其意乐，&nbsp;&nbsp;&nbsp;&nbsp;释彼所疑。

&nbsp;&nbsp;&nbsp;&nbsp;我常了知，&nbsp;&nbsp;&nbsp;&nbsp;时及众会，&nbsp;&nbsp;&nbsp;&nbsp;诸众生等，&nbsp;&nbsp;&nbsp;&nbsp;意趣所同。

&nbsp;&nbsp;&nbsp;&nbsp;亦常观察，&nbsp;&nbsp;&nbsp;&nbsp;一切众生，&nbsp;&nbsp;&nbsp;&nbsp;有欲无欲，&nbsp;&nbsp;&nbsp;&nbsp;彼皆明见。

&nbsp;&nbsp;&nbsp;&nbsp;若有智者，&nbsp;&nbsp;&nbsp;&nbsp;能善修行，&nbsp;&nbsp;&nbsp;&nbsp;我皆以时，&nbsp;&nbsp;&nbsp;&nbsp;正法开悟。

&nbsp;&nbsp;&nbsp;&nbsp;若无智者，&nbsp;&nbsp;&nbsp;&nbsp;愚痴迷乱，&nbsp;&nbsp;&nbsp;&nbsp;彼无慧明，&nbsp;&nbsp;&nbsp;&nbsp;不尊重法。

&nbsp;&nbsp;&nbsp;&nbsp;若无尊重，&nbsp;&nbsp;&nbsp;&nbsp;于法不求，&nbsp;&nbsp;&nbsp;&nbsp;虽闻此法，&nbsp;&nbsp;&nbsp;&nbsp;无大明智。

&nbsp;&nbsp;&nbsp;&nbsp;法善巧者，&nbsp;&nbsp;&nbsp;&nbsp;于法希求，&nbsp;&nbsp;&nbsp;&nbsp;若闻此法，&nbsp;&nbsp;&nbsp;&nbsp;得大明智。

&nbsp;&nbsp;&nbsp;&nbsp;乐大乘者，&nbsp;&nbsp;&nbsp;&nbsp;求人中尊，&nbsp;&nbsp;&nbsp;&nbsp;闻斯法已，&nbsp;&nbsp;&nbsp;&nbsp;得大明智。

&nbsp;&nbsp;&nbsp;&nbsp;佛无上智，&nbsp;&nbsp;&nbsp;&nbsp;不思议智，&nbsp;&nbsp;&nbsp;&nbsp;而发趣者，&nbsp;&nbsp;&nbsp;&nbsp;闻皆满足。

&nbsp;&nbsp;&nbsp;&nbsp;乐无碍智，&nbsp;&nbsp;&nbsp;&nbsp;求最上尊，&nbsp;&nbsp;&nbsp;&nbsp;彼闻此法，&nbsp;&nbsp;&nbsp;&nbsp;得大饶益。

&nbsp;&nbsp;&nbsp;&nbsp;若有智性，&nbsp;&nbsp;&nbsp;&nbsp;求不思议，&nbsp;&nbsp;&nbsp;&nbsp;彼闻此法，&nbsp;&nbsp;&nbsp;&nbsp;得无上智。

&nbsp;&nbsp;&nbsp;&nbsp;若有众生，&nbsp;&nbsp;&nbsp;&nbsp;求佛道场，&nbsp;&nbsp;&nbsp;&nbsp;转无上轮，&nbsp;&nbsp;&nbsp;&nbsp;得法欢喜，

&nbsp;&nbsp;&nbsp;&nbsp;爱乐精进，&nbsp;&nbsp;&nbsp;&nbsp;于法尊崇，&nbsp;&nbsp;&nbsp;&nbsp;闻离垢法，&nbsp;&nbsp;&nbsp;&nbsp;欣然踊跃。

&nbsp;&nbsp;&nbsp;&nbsp;若有众生，&nbsp;&nbsp;&nbsp;&nbsp;乐善修习，&nbsp;&nbsp;&nbsp;&nbsp;以法光明，&nbsp;&nbsp;&nbsp;&nbsp;说无上法，

&nbsp;&nbsp;&nbsp;&nbsp;荷诸重担，&nbsp;&nbsp;&nbsp;&nbsp;无边策修，&nbsp;&nbsp;&nbsp;&nbsp;彼闻法已，&nbsp;&nbsp;&nbsp;&nbsp;欢喜充满。

&nbsp;&nbsp;&nbsp;&nbsp;若有希愿，&nbsp;&nbsp;&nbsp;&nbsp;善法思惟，&nbsp;&nbsp;&nbsp;&nbsp;于彼慈哀，&nbsp;&nbsp;&nbsp;&nbsp;为之开释。

&nbsp;&nbsp;&nbsp;&nbsp;哀愍汝等，&nbsp;&nbsp;&nbsp;&nbsp;随汝所问，&nbsp;&nbsp;&nbsp;&nbsp;我能决定，&nbsp;&nbsp;&nbsp;&nbsp;当断汝疑。

&nbsp;&nbsp;&nbsp;&nbsp;我多千岁，&nbsp;&nbsp;&nbsp;&nbsp;修行善巧，&nbsp;&nbsp;&nbsp;&nbsp;疑惑已除，&nbsp;&nbsp;&nbsp;&nbsp;知汝意乐。

&nbsp;&nbsp;&nbsp;&nbsp;若有疑者，&nbsp;&nbsp;&nbsp;&nbsp;恣汝所问，&nbsp;&nbsp;&nbsp;&nbsp;当为汝说，&nbsp;&nbsp;&nbsp;&nbsp;断诸疑惑。

&nbsp;&nbsp;&nbsp;&nbsp;若有疑者，&nbsp;&nbsp;&nbsp;&nbsp;恣汝所问，&nbsp;&nbsp;&nbsp;&nbsp;如其乐欲，&nbsp;&nbsp;&nbsp;&nbsp;我当说之。

&nbsp;&nbsp;&nbsp;&nbsp;若有疑者，&nbsp;&nbsp;&nbsp;&nbsp;恣汝所问，&nbsp;&nbsp;&nbsp;&nbsp;我住于法，&nbsp;&nbsp;&nbsp;&nbsp;得无动摇。”

尔时，无边慧菩萨摩诃萨，白佛言：“世尊，如来应正遍知，我于菩萨乘中少有所疑，今当请问：何等善丈夫远离于怖畏，一心正念，为诸众生被大甲胄，于大甲胄而庄严之，起大爱乐而尊重之，以不放逸乘此大乘，以大清净平正之道，无诸堆阜、瓦石、荆棘、众恶杂秽、诸见稠林，亦无毒刺苦恼坑陷，无系执怖惧艰难，正直无曲，如理平道，无障碍道，剪诸稠林，裂一切网，远离黑闇，蠲除爱著，舍和合故，而发趣于阿耨多罗三藐三菩提？世尊，如来应正遍知，我于此义故致斯问，何等善丈夫？何等大甲胄？被此甲胄，乘于大乘，以斯大道而当发趣？

“世尊，应说诸菩萨摩诃萨甲胄庄严，安住于道，安住诸法理趣善巧；于法理趣住善巧故，而能起于诸法理趣善巧光明；法光明故，不舍甲胄，乘于大乘，以不退转精进之力，无忘念根，相续慧力，速能成就法界理趣分明善巧，往诣道场转于法轮；为诸众生演说法故，一切众生如其所愿，如其发趣解脱生死。世尊，如来应正遍知，此之大乘，我欲利益安乐众生故问斯义。

“世尊，如来一切知者，一切见者，以何等法成就诸菩萨摩诃萨一切诸法海印三昧？以三昧故，令诸菩萨摩诃萨乃至未证阿耨多罗三藐三菩提犹不退转。世尊，如来知见成就未曾有法，善诸众生智慧之药，故我问耳！”

尔时，无边慧菩萨摩诃萨，而说偈言：

&nbsp;&nbsp;&nbsp;&nbsp;“为诸菩萨故，&nbsp;&nbsp;&nbsp;&nbsp;我问两足尊，

&nbsp;&nbsp;&nbsp;&nbsp;一切知见者，&nbsp;&nbsp;&nbsp;&nbsp;甚深佛法义。

&nbsp;&nbsp;&nbsp;&nbsp;大乘所修行，&nbsp;&nbsp;&nbsp;&nbsp;何定能发趣？

&nbsp;&nbsp;&nbsp;&nbsp;我今皆请问，&nbsp;&nbsp;&nbsp;&nbsp;饶益诸众生。

&nbsp;&nbsp;&nbsp;&nbsp;云何善丈夫，&nbsp;&nbsp;&nbsp;&nbsp;能被无边甲？

&nbsp;&nbsp;&nbsp;&nbsp;如是被甲已，&nbsp;&nbsp;&nbsp;&nbsp;云何当发趣？

&nbsp;&nbsp;&nbsp;&nbsp;云何起乐欲？ &nbsp;&nbsp;&nbsp;&nbsp;云何爱于彼？

&nbsp;&nbsp;&nbsp;&nbsp;云何大精进？ &nbsp;&nbsp;&nbsp;&nbsp;云何不放逸？

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;乘于此大乘？

&nbsp;&nbsp;&nbsp;&nbsp;乘已复云何？ &nbsp;&nbsp;&nbsp;&nbsp;此事应当说。

&nbsp;&nbsp;&nbsp;&nbsp;云何乘大乘，&nbsp;&nbsp;&nbsp;&nbsp;发趣菩萨道？

&nbsp;&nbsp;&nbsp;&nbsp;唯愿世尊师，&nbsp;&nbsp;&nbsp;&nbsp;速为我宣说。

&nbsp;&nbsp;&nbsp;&nbsp;云何平正道，&nbsp;&nbsp;&nbsp;&nbsp;平等而发趣，

&nbsp;&nbsp;&nbsp;&nbsp;于诸见稠林，&nbsp;&nbsp;&nbsp;&nbsp;剪伐恒无倦？

&nbsp;&nbsp;&nbsp;&nbsp;于诸境界中，&nbsp;&nbsp;&nbsp;&nbsp;云何得超越？

&nbsp;&nbsp;&nbsp;&nbsp;云何以平等，&nbsp;&nbsp;&nbsp;&nbsp;裂于贪爱网？

&nbsp;&nbsp;&nbsp;&nbsp;云何除黑闇，&nbsp;&nbsp;&nbsp;&nbsp;得大智光明？

&nbsp;&nbsp;&nbsp;&nbsp;彼诸菩萨等，&nbsp;&nbsp;&nbsp;&nbsp;云何当发趣？

&nbsp;&nbsp;&nbsp;&nbsp;云何能观察，&nbsp;&nbsp;&nbsp;&nbsp;远离众结缚？

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;离缚善安住？

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;超过大怖畏，

&nbsp;&nbsp;&nbsp;&nbsp;善巧诸法义，&nbsp;&nbsp;&nbsp;&nbsp;发趣于无上？

&nbsp;&nbsp;&nbsp;&nbsp;菩萨被何等，&nbsp;&nbsp;&nbsp;&nbsp;无边大甲胄，

&nbsp;&nbsp;&nbsp;&nbsp;被斯甲胄已，&nbsp;&nbsp;&nbsp;&nbsp;乘于此大乘？

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;发趣平正道？

&nbsp;&nbsp;&nbsp;&nbsp;我今所问者，&nbsp;&nbsp;&nbsp;&nbsp;世尊应演说。

&nbsp;&nbsp;&nbsp;&nbsp;菩萨云何得，&nbsp;&nbsp;&nbsp;&nbsp;庄严大甲胄，

&nbsp;&nbsp;&nbsp;&nbsp;庄严无上乘？ &nbsp;&nbsp;&nbsp;&nbsp;世尊应演说。

&nbsp;&nbsp;&nbsp;&nbsp;安住于斯道，&nbsp;&nbsp;&nbsp;&nbsp;及彼道庄严，

&nbsp;&nbsp;&nbsp;&nbsp;诸法之善巧，&nbsp;&nbsp;&nbsp;&nbsp;世尊应演说。

&nbsp;&nbsp;&nbsp;&nbsp;云何能了知，&nbsp;&nbsp;&nbsp;&nbsp;法界之理趣，

&nbsp;&nbsp;&nbsp;&nbsp;法善巧光明？ &nbsp;&nbsp;&nbsp;&nbsp;世尊应演说。

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;得此法光明，

&nbsp;&nbsp;&nbsp;&nbsp;究竟一切法？ &nbsp;&nbsp;&nbsp;&nbsp;世尊应演说。

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;得法光明已，

&nbsp;&nbsp;&nbsp;&nbsp;不舍大甲胄，&nbsp;&nbsp;&nbsp;&nbsp;由是而发趣？

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;乘于此大乘，

&nbsp;&nbsp;&nbsp;&nbsp;精进不退转，&nbsp;&nbsp;&nbsp;&nbsp;由是而发趣？

&nbsp;&nbsp;&nbsp;&nbsp;云何诸菩萨，&nbsp;&nbsp;&nbsp;&nbsp;志念常坚固，

&nbsp;&nbsp;&nbsp;&nbsp;能以智慧力，&nbsp;&nbsp;&nbsp;&nbsp;而得善调伏？

&nbsp;&nbsp;&nbsp;&nbsp;云何得法界，&nbsp;&nbsp;&nbsp;&nbsp;理趣之善巧？

&nbsp;&nbsp;&nbsp;&nbsp;法王不思议，&nbsp;&nbsp;&nbsp;&nbsp;世尊愿宣说。

&nbsp;&nbsp;&nbsp;&nbsp;云何能速往，&nbsp;&nbsp;&nbsp;&nbsp;至于菩提场，

&nbsp;&nbsp;&nbsp;&nbsp;转于大梵轮，&nbsp;&nbsp;&nbsp;&nbsp;世无能转者？

&nbsp;&nbsp;&nbsp;&nbsp;云何无所动，&nbsp;&nbsp;&nbsp;&nbsp;演说于诸法？

&nbsp;&nbsp;&nbsp;&nbsp;为一切众生，&nbsp;&nbsp;&nbsp;&nbsp;如其昔所愿，

&nbsp;&nbsp;&nbsp;&nbsp;演说诸法故，&nbsp;&nbsp;&nbsp;&nbsp;解脱于生死。

&nbsp;&nbsp;&nbsp;&nbsp;云何令众生，&nbsp;&nbsp;&nbsp;&nbsp;究竟获安乐？

&nbsp;&nbsp;&nbsp;&nbsp;饶益众生故，&nbsp;&nbsp;&nbsp;&nbsp;我问世导师。

&nbsp;&nbsp;&nbsp;&nbsp;一切知见者，&nbsp;&nbsp;&nbsp;&nbsp;愿为我宣说，

&nbsp;&nbsp;&nbsp;&nbsp;当以何等法，&nbsp;&nbsp;&nbsp;&nbsp;成就诸菩萨，

&nbsp;&nbsp;&nbsp;&nbsp;一切法大海，&nbsp;&nbsp;&nbsp;&nbsp;所作印三昧？

&nbsp;&nbsp;&nbsp;&nbsp;乐求佛法者，&nbsp;&nbsp;&nbsp;&nbsp;渴仰大菩提，

&nbsp;&nbsp;&nbsp;&nbsp;  若闻此法者，&nbsp;&nbsp;&nbsp;&nbsp;举身悉充悦。 ”

尔时，世尊告无边慧菩萨摩诃萨言：“善哉！善哉！无边慧，汝于往昔供养承事无量诸佛，种诸善根，集诸功德不可称量，于此深法欣求渴仰，以大志乐成就众生，而兴大悲问于如来。汝今谛听，善思念之，吾当为汝，说诸菩萨摩诃萨以功德成就，而发趣于阿耨多罗三藐三菩提。”

“唯然！世尊，愿乐欲闻。”

尔时，世尊告无边慧菩萨摩诃萨言：“无边慧，诸菩萨摩诃萨，为阿耨多罗三藐三菩提被甲胄者，为欲摄取诸众生故被大甲胄，为诸众生布施清净故被大甲胄，为诸众生持戒清净故被大甲胄，为诸众生忍辱清净故被大甲胄，为诸众生精进清净故被大甲胄，为诸众生禅定清净故被大甲胄，为诸众生智慧清净故被大甲胄，为诸众生获安乐故被大甲胄，为诸众生起饶益事相应心故被大甲胄，为诸众生贪瞋痴病作对治故被大甲胄，为大功德作善巧故被大甲胄，为无上智善圆满故被大甲胄，为诸众生生死怖畏作救护故被大甲胄，为欲显现无等等智善圆满故被大甲胄。于此三千大千世界，所有诸魔、若魔眷属，若魔使者、住魔业者，及行诸见稠林险迳，一切外道诸遮罗迦出家，吠陀乌摩利迦，路伽耶陀，及此外道相应之辈，与交战故被大甲胄。诸菩萨摩诃萨如是被于大甲胄已，不舍甲胄起大精进，能入一切众生界中，以忍安住远离怖畏，不惊不惧，不动不乱，而复被于无边甲胄，所谓救护一切众生甲胄，剪一切见稠林甲胄，破诸魔军甲胄，能授智慧甲胄，无边津梁甲胄，度诸重担甲胄，增长净信甲胄，安住尸罗甲胄，净治业藏甲胄，一切清净力藏甲胄，方便善巧力藏甲胄，能断一切执著甲胄，不退不悔智慧甲胄。诸菩萨摩诃萨，被于如是大甲胄已，亦不舍离，乃至尽边际，坚固精进力曾不动摇，而发趣于阿耨多罗三藐三菩提。”

尔时，世尊而说偈言：

&nbsp;&nbsp;&nbsp;&nbsp;“菩萨被甲胄，&nbsp;&nbsp;&nbsp;&nbsp;为摄诸众生，

&nbsp;&nbsp;&nbsp;&nbsp;众生无边故，&nbsp;&nbsp;&nbsp;&nbsp;被甲亦无边。

&nbsp;&nbsp;&nbsp;&nbsp;布施清净故，&nbsp;&nbsp;&nbsp;&nbsp;一切令充悦，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;持戒清净故，&nbsp;&nbsp;&nbsp;&nbsp;饶益于世间，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;忍辱清净故，&nbsp;&nbsp;&nbsp;&nbsp;勇猛善安住，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;精进清净故，&nbsp;&nbsp;&nbsp;&nbsp;成就不退转，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;禅净定清故，&nbsp;&nbsp;&nbsp;&nbsp;所行境亦然，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;智慧清净故，&nbsp;&nbsp;&nbsp;&nbsp;无漏无过上，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;乐具悉当与，

&nbsp;&nbsp;&nbsp;&nbsp;善知此义故，&nbsp;&nbsp;&nbsp;&nbsp;乃被斯甲胄。

&nbsp;&nbsp;&nbsp;&nbsp;菩萨于众生，&nbsp;&nbsp;&nbsp;&nbsp;能为饶益事，

&nbsp;&nbsp;&nbsp;&nbsp;以清净四摄，&nbsp;&nbsp;&nbsp;&nbsp;普遍诸有中。

&nbsp;&nbsp;&nbsp;&nbsp;若病贪瞋痴，&nbsp;&nbsp;&nbsp;&nbsp;而为对治者，

&nbsp;&nbsp;&nbsp;&nbsp;授诸众生药，&nbsp;&nbsp;&nbsp;&nbsp;所患令消除。

&nbsp;&nbsp;&nbsp;&nbsp;由是诸菩萨，&nbsp;&nbsp;&nbsp;&nbsp;善能被甲胄，

&nbsp;&nbsp;&nbsp;&nbsp;于功德资粮，&nbsp;&nbsp;&nbsp;&nbsp;获无边善巧。

&nbsp;&nbsp;&nbsp;&nbsp;众生生死苦，&nbsp;&nbsp;&nbsp;&nbsp;逼迫不安隐，

&nbsp;&nbsp;&nbsp;&nbsp;我当为救护，&nbsp;&nbsp;&nbsp;&nbsp;被甲胄无边。

&nbsp;&nbsp;&nbsp;&nbsp;无边生死苦，&nbsp;&nbsp;&nbsp;&nbsp;我能令解脱，

&nbsp;&nbsp;&nbsp;&nbsp;爱见网所缚，&nbsp;&nbsp;&nbsp;&nbsp;一切皆当断。

&nbsp;&nbsp;&nbsp;&nbsp;于此烦恼网，&nbsp;&nbsp;&nbsp;&nbsp;一切能断者，

&nbsp;&nbsp;&nbsp;&nbsp;坚固精进力，&nbsp;&nbsp;&nbsp;&nbsp;勇猛而被甲。

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;令住安乐道，

&nbsp;&nbsp;&nbsp;&nbsp;以是趣涅槃，&nbsp;&nbsp;&nbsp;&nbsp;安隐而无上。

&nbsp;&nbsp;&nbsp;&nbsp;以大精进力，&nbsp;&nbsp;&nbsp;&nbsp;乃被斯甲胄，

&nbsp;&nbsp;&nbsp;&nbsp;当共一切魔，&nbsp;&nbsp;&nbsp;&nbsp;敌战尝无倦。

&nbsp;&nbsp;&nbsp;&nbsp;若住于诸见，&nbsp;&nbsp;&nbsp;&nbsp;稠林而行者，

&nbsp;&nbsp;&nbsp;&nbsp;路伽耶陀等，&nbsp;&nbsp;&nbsp;&nbsp;被甲利于彼。

&nbsp;&nbsp;&nbsp;&nbsp;及余无量众，&nbsp;&nbsp;&nbsp;&nbsp;行诸非道者，

&nbsp;&nbsp;&nbsp;&nbsp;于彼咸利益，&nbsp;&nbsp;&nbsp;&nbsp;故被甲无边。

&nbsp;&nbsp;&nbsp;&nbsp;如是被甲已，&nbsp;&nbsp;&nbsp;&nbsp;不舍于甲胄，

&nbsp;&nbsp;&nbsp;&nbsp;起大精进力，&nbsp;&nbsp;&nbsp;&nbsp;被甲胜坚固。

&nbsp;&nbsp;&nbsp;&nbsp;入于生死界，&nbsp;&nbsp;&nbsp;&nbsp;以忍得安住，

&nbsp;&nbsp;&nbsp;&nbsp;成就坚固忍，&nbsp;&nbsp;&nbsp;&nbsp;被甲无过上。

&nbsp;&nbsp;&nbsp;&nbsp;远离于怖畏，&nbsp;&nbsp;&nbsp;&nbsp;亦无有惊惧，

&nbsp;&nbsp;&nbsp;&nbsp;被无边甲胄，&nbsp;&nbsp;&nbsp;&nbsp;一切勤修习。

&nbsp;&nbsp;&nbsp;&nbsp;善住于甲胄，&nbsp;&nbsp;&nbsp;&nbsp;常能正了知，

&nbsp;&nbsp;&nbsp;&nbsp;寂然不动摇，&nbsp;&nbsp;&nbsp;&nbsp;不乱不退转。

&nbsp;&nbsp;&nbsp;&nbsp;被如是甲已，&nbsp;&nbsp;&nbsp;&nbsp;智者复当被，

&nbsp;&nbsp;&nbsp;&nbsp;救护众生甲，&nbsp;&nbsp;&nbsp;&nbsp;破坏众魔甲。

&nbsp;&nbsp;&nbsp;&nbsp;无边津梁甲，&nbsp;&nbsp;&nbsp;&nbsp;一切悉当被，

&nbsp;&nbsp;&nbsp;&nbsp;勇猛胜智人，&nbsp;&nbsp;&nbsp;&nbsp;被已得安住。

&nbsp;&nbsp;&nbsp;&nbsp;为大重担故，&nbsp;&nbsp;&nbsp;&nbsp;被甲无有上，

&nbsp;&nbsp;&nbsp;&nbsp;度一切众生，&nbsp;&nbsp;&nbsp;&nbsp;苦担悉令脱。

&nbsp;&nbsp;&nbsp;&nbsp;增长清净信，&nbsp;&nbsp;&nbsp;&nbsp;善住于六根，

&nbsp;&nbsp;&nbsp;&nbsp;戒得共相应，&nbsp;&nbsp;&nbsp;&nbsp;被甲无过上。

&nbsp;&nbsp;&nbsp;&nbsp;成就勇猛智，&nbsp;&nbsp;&nbsp;&nbsp;菩萨能安住，

&nbsp;&nbsp;&nbsp;&nbsp;威仪戒相应，&nbsp;&nbsp;&nbsp;&nbsp;被甲无所动。

&nbsp;&nbsp;&nbsp;&nbsp;于昔胜尊众，&nbsp;&nbsp;&nbsp;&nbsp;清净修诸业，

&nbsp;&nbsp;&nbsp;&nbsp;是故被甲胄，&nbsp;&nbsp;&nbsp;&nbsp;而常不怯弱。

&nbsp;&nbsp;&nbsp;&nbsp;以爱众生慧，&nbsp;&nbsp;&nbsp;&nbsp;饶益诸世间，

&nbsp;&nbsp;&nbsp;&nbsp;通达于方便，&nbsp;&nbsp;&nbsp;&nbsp;被甲善安住。

&nbsp;&nbsp;&nbsp;&nbsp;于巧方便智，&nbsp;&nbsp;&nbsp;&nbsp;菩萨能通达，

&nbsp;&nbsp;&nbsp;&nbsp;如是被甲已，&nbsp;&nbsp;&nbsp;&nbsp;断除众结缚。

&nbsp;&nbsp;&nbsp;&nbsp;远离一切执，&nbsp;&nbsp;&nbsp;&nbsp;正信不违背，

&nbsp;&nbsp;&nbsp;&nbsp;被甲之智人，&nbsp;&nbsp;&nbsp;&nbsp;发趣于无上。

&nbsp;&nbsp;&nbsp;&nbsp;菩萨能决定，&nbsp;&nbsp;&nbsp;&nbsp;自利及利他，

&nbsp;&nbsp;&nbsp;&nbsp;以善精进力，&nbsp;&nbsp;&nbsp;&nbsp;坚固无退转。

“复次，无边慧，诸菩萨摩诃萨，于无量劫荷诸重担，被大甲胄。如是甲胄，若魔、若魔眷属、或魔使者，及行邪见稠林恶碛诸众生等，所不能见。何以故？无有形色，不可示现，无对无相，舍相离相，无名字故。

“无边慧，假使飞箭量如须弥，攒锋激射无能中者。设以三千大千世界所有众生，一一为魔，各有若干魔军眷属，竞共俱时发诸利箭亦如须弥，彼终不能坏。诸菩萨摩诃萨，如是甲胄乃至不能损一毛端，于诸菩萨摩诃萨意，尚犹不能令有异念，何况身也！诸菩萨摩诃萨，若以一心摧伏彼者，能令众魔退散消灭，善能安住；如是甲胄而不动摇，一切众生无能坏者。何以故？以无相故；非诸众生见所行故；一切众生不能见知，诸菩萨摩诃萨而能了知一切法故；如实知见被大甲胄，为欲救护诸众生故；于一切法无所执著，为欲饶益诸众生故；于一切法亦无所得，是故众生不能见知。如是甲胄无有形相、无有示现、无言说故，不与色相应，不与受、想、行、识相应，不与内相应，不与外相应，不与亦内亦外相应，不与非内非外相应，不与界相应，不与处相应，不与地界相应，不与水界相应，不与火、风、空界相应，不与欲界相应，不与色、无色界相应，不与有作相应，不与无作相应，不与亦有作亦无作相应，不与非有作非无作相应，不与声闻地相应，不与独觉地相应，不与佛地相应，不与语言道相应，亦不与色因相应，不与色相相应，不与受、想、行、识因相应，不与受、想、行、识相相应，亦不与相非相相应，亦不与一切法相应，非不相应，无有系缚，无有解脱，亦非算数譬喻可知，以一切法过诸数故。如是甲胄，一切法见皆不可得，色见不可得，受、想、行、识见不可得，乃至无少法见可得。如是甲胄，不与一切法相应非不相应，不与色相应非不相应，不与受、想、行、识相应非不相应，于一切法若相应不相应，彼皆远离。如是甲胄，亦无有作，作者无故；亦无有相，相非有故；无处所相，无和合相，无有分别，无有动摇，无有攀缘，无性可见。被甲胄者亦不可得，如是被甲亦不可见。何以故？诸菩萨摩诃萨被甲胄时，而不见有谁为被甲、何处被甲、从何被甲，亦不见有我能被甲、我所被甲，亦不见有此处被甲、他处被甲，亦不见有如是被甲所为。众生于一切法无所行故，无所有故。诸菩萨摩诃萨，被如是甲胄，则被如来所被甲胄，身不可得，心不可得，意不可得，不可得故远离分别。诸菩萨摩诃萨，若住少法，若得少法，现被甲胄，当被甲胄，不应说名被大甲胄。若心超过，乃可说名被不思议大甲胄也。诸菩萨摩诃萨，不为少众生故被大甲胄，亦不为一劫众生故被大甲胄，亦不为百千劫、百千俱胝劫、百千那由他俱胝劫诸众生故被大甲胄，为于无量无数劫中诸众生故被大甲胄，是故说名被于无量大甲胄也。诸菩萨摩诃萨被甲胄时，被于不住众生想甲胄，不起我想甲胄，离众生想甲胄，灭我想甲胄，知众生性甲胄，知我性甲胄，过想受甲胄，知一切法无作相甲胄，空相甲胄，无想相甲胄，无愿相甲胄，知一切法无生相甲胄，无灭相甲胄，知一切法差别性相甲胄，无差别性相甲胄，知一切法事相甲胄，无事相甲胄。无边慧，若住于事而被甲胄，终不说名被大甲胄；以诸菩萨摩诃萨不住于事求大智慧，是故说为被大甲胄。”

尔时，世尊而说偈言：

&nbsp;&nbsp;&nbsp;&nbsp;“无量千劫中，&nbsp;&nbsp;&nbsp;&nbsp;被大无边甲，

&nbsp;&nbsp;&nbsp;&nbsp;为欲令众生，&nbsp;&nbsp;&nbsp;&nbsp;解脱诸苦恼。

&nbsp;&nbsp;&nbsp;&nbsp;如是大甲胄，&nbsp;&nbsp;&nbsp;&nbsp;若魔若魔使，

&nbsp;&nbsp;&nbsp;&nbsp;作诸魔业者，&nbsp;&nbsp;&nbsp;&nbsp;眼所不能见。

&nbsp;&nbsp;&nbsp;&nbsp;及余众生等，&nbsp;&nbsp;&nbsp;&nbsp;行见稠林者，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;亦非彼所见。

&nbsp;&nbsp;&nbsp;&nbsp;无色无形像，&nbsp;&nbsp;&nbsp;&nbsp;无对无相待，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;故非眼所见。

&nbsp;&nbsp;&nbsp;&nbsp;无名亦无相，&nbsp;&nbsp;&nbsp;&nbsp;远离一切相，

&nbsp;&nbsp;&nbsp;&nbsp;甲胄无有边，&nbsp;&nbsp;&nbsp;&nbsp;故无相见者。

&nbsp;&nbsp;&nbsp;&nbsp;假如须弥箭，&nbsp;&nbsp;&nbsp;&nbsp;攒钻来中射，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;令箭自摧折。

&nbsp;&nbsp;&nbsp;&nbsp;世界所有魔，&nbsp;&nbsp;&nbsp;&nbsp;亦以须弥箭，

&nbsp;&nbsp;&nbsp;&nbsp;于斯大甲胄，&nbsp;&nbsp;&nbsp;&nbsp;竞共来激射。

&nbsp;&nbsp;&nbsp;&nbsp;然于大甲胄，&nbsp;&nbsp;&nbsp;&nbsp;不损如毛端，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;无能摧坏者。

&nbsp;&nbsp;&nbsp;&nbsp;由是诸菩萨，&nbsp;&nbsp;&nbsp;&nbsp;身心无变异，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;谁能倾动者？

&nbsp;&nbsp;&nbsp;&nbsp;若以一念心，&nbsp;&nbsp;&nbsp;&nbsp;摧伏诸魔众，

&nbsp;&nbsp;&nbsp;&nbsp;菩萨不思议，&nbsp;&nbsp;&nbsp;&nbsp;魔军咸退散。

&nbsp;&nbsp;&nbsp;&nbsp;如是大甲胄，&nbsp;&nbsp;&nbsp;&nbsp;未尝有动摇，

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;而无能见者。

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;不知甲胄相，

&nbsp;&nbsp;&nbsp;&nbsp;是故诸众生，&nbsp;&nbsp;&nbsp;&nbsp;眼所不能见。

&nbsp;&nbsp;&nbsp;&nbsp;菩萨为依怙，&nbsp;&nbsp;&nbsp;&nbsp;能知一切法，

&nbsp;&nbsp;&nbsp;&nbsp;犹若胜金刚，&nbsp;&nbsp;&nbsp;&nbsp;斯为善被者。

&nbsp;&nbsp;&nbsp;&nbsp;不受一切法，&nbsp;&nbsp;&nbsp;&nbsp;救护诸众生，

&nbsp;&nbsp;&nbsp;&nbsp;顺诸佛法故，&nbsp;&nbsp;&nbsp;&nbsp;斯为善被者。

&nbsp;&nbsp;&nbsp;&nbsp;甲胄无所取，&nbsp;&nbsp;&nbsp;&nbsp;随顺一切法，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;斯为善被者。

&nbsp;&nbsp;&nbsp;&nbsp;甲胄无示现，&nbsp;&nbsp;&nbsp;&nbsp;净治一切法，

&nbsp;&nbsp;&nbsp;&nbsp;诸法离言说，&nbsp;&nbsp;&nbsp;&nbsp;无能示现者。

&nbsp;&nbsp;&nbsp;&nbsp;不与色相应，&nbsp;&nbsp;&nbsp;&nbsp;不与受相应，

&nbsp;&nbsp;&nbsp;&nbsp;不与想行识，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;不与内相应，&nbsp;&nbsp;&nbsp;&nbsp;不与外相应，

&nbsp;&nbsp;&nbsp;&nbsp;不与内外俱，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;不与界相应，&nbsp;&nbsp;&nbsp;&nbsp;不与处相应，

&nbsp;&nbsp;&nbsp;&nbsp;若界若处中，&nbsp;&nbsp;&nbsp;&nbsp;亦无有和合。

&nbsp;&nbsp;&nbsp;&nbsp;不与地相应，&nbsp;&nbsp;&nbsp;&nbsp;不与水相应，

&nbsp;&nbsp;&nbsp;&nbsp;不与火风空，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;不与欲相应，&nbsp;&nbsp;&nbsp;&nbsp;不与色相应，

&nbsp;&nbsp;&nbsp;&nbsp;不与无色界，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;一切无所得，&nbsp;&nbsp;&nbsp;&nbsp;不与诸有作，

&nbsp;&nbsp;&nbsp;&nbsp;不与诸无作，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;无住无和合，

&nbsp;&nbsp;&nbsp;&nbsp;无缚无解脱，&nbsp;&nbsp;&nbsp;&nbsp;亦无不相应。

&nbsp;&nbsp;&nbsp;&nbsp;甲胄无边际，&nbsp;&nbsp;&nbsp;&nbsp;不共声闻地，

&nbsp;&nbsp;&nbsp;&nbsp;不共独觉地，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;乃至诸佛地，&nbsp;&nbsp;&nbsp;&nbsp;及与一切法，

&nbsp;&nbsp;&nbsp;&nbsp;一切不相应，&nbsp;&nbsp;&nbsp;&nbsp;一切不和合。

&nbsp;&nbsp;&nbsp;&nbsp;种种语言道，&nbsp;&nbsp;&nbsp;&nbsp;而无能及者！

&nbsp;&nbsp;&nbsp;&nbsp;甲胄无有边，&nbsp;&nbsp;&nbsp;&nbsp;无体难思故。

&nbsp;&nbsp;&nbsp;&nbsp;不与一切法，&nbsp;&nbsp;&nbsp;&nbsp;相应不相应，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;超过一切数。

&nbsp;&nbsp;&nbsp;&nbsp;甲胄无有上，&nbsp;&nbsp;&nbsp;&nbsp;无缚无非缚，

&nbsp;&nbsp;&nbsp;&nbsp;亦无有色相，&nbsp;&nbsp;&nbsp;&nbsp;受想行识相，

&nbsp;&nbsp;&nbsp;&nbsp;不与彼诸相，&nbsp;&nbsp;&nbsp;&nbsp;相应及和合；

&nbsp;&nbsp;&nbsp;&nbsp;不与诸法相，&nbsp;&nbsp;&nbsp;&nbsp;相应不相应；

&nbsp;&nbsp;&nbsp;&nbsp;亦不与无相，&nbsp;&nbsp;&nbsp;&nbsp;相应及和合。

&nbsp;&nbsp;&nbsp;&nbsp;甲胄无有上，&nbsp;&nbsp;&nbsp;&nbsp;无缚无解脱，

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;不堕一法数。

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;甲胄不可得，

&nbsp;&nbsp;&nbsp;&nbsp;是故无有上，&nbsp;&nbsp;&nbsp;&nbsp;说名不思议。

&nbsp;&nbsp;&nbsp;&nbsp;甲胄无有色，&nbsp;&nbsp;&nbsp;&nbsp;无受亦无想，

&nbsp;&nbsp;&nbsp;&nbsp;无行亦无识，&nbsp;&nbsp;&nbsp;&nbsp;非诸蕴所摄。

&nbsp;&nbsp;&nbsp;&nbsp;如是勇猛者，&nbsp;&nbsp;&nbsp;&nbsp;被斯大甲胄，

&nbsp;&nbsp;&nbsp;&nbsp;身心无所得，&nbsp;&nbsp;&nbsp;&nbsp;不见微少法。

&nbsp;&nbsp;&nbsp;&nbsp;过诸思择故，&nbsp;&nbsp;&nbsp;&nbsp;清净心安住，

&nbsp;&nbsp;&nbsp;&nbsp;而常无怯弱，&nbsp;&nbsp;&nbsp;&nbsp;说名不思议。

&nbsp;&nbsp;&nbsp;&nbsp;坚固被甲胄，&nbsp;&nbsp;&nbsp;&nbsp;其心无所动，

&nbsp;&nbsp;&nbsp;&nbsp;不计诸劫量，&nbsp;&nbsp;&nbsp;&nbsp;说名不思议。

&nbsp;&nbsp;&nbsp;&nbsp;甲胄无有量，&nbsp;&nbsp;&nbsp;&nbsp;不取法非法，

&nbsp;&nbsp;&nbsp;&nbsp;以无时量故，&nbsp;&nbsp;&nbsp;&nbsp;说名不可量。

&nbsp;&nbsp;&nbsp;&nbsp;不起众生想，&nbsp;&nbsp;&nbsp;&nbsp;亦无有我想，

&nbsp;&nbsp;&nbsp;&nbsp;能知此想故，&nbsp;&nbsp;&nbsp;&nbsp;一切想不生。

&nbsp;&nbsp;&nbsp;&nbsp;亦知一切法，&nbsp;&nbsp;&nbsp;&nbsp;此法皆无相，

&nbsp;&nbsp;&nbsp;&nbsp;如是被甲胄，&nbsp;&nbsp;&nbsp;&nbsp;说名不思议。

“复次，无边慧，此大甲胄，名曰妙法严具庄严，亦名最上，不可坏故；亦名一切法无差别，不于少法作差别故。诸菩萨摩诃萨被此甲胄，持大慧力，乘于大乘、最上之乘、无等等乘、大摄受乘、无边摄受乘。一切众生乘此乘者，于此乘中无不容受，然于此乘不增不减，能令众生安乐而住，亦令众生安乐而出。若有众生乘此决定安乐乘者，无有身心疲倦劳苦。

“无边慧，此乘映蔽一切世间天、人、阿修罗，声闻、缘觉及余诸乘，而当出离。此乘无来、无去、无住、无见、无知，前际不可得，后际不可得，中际不可得，三世平等犹如虚空，不离尘染，无有相待，无有障碍，亦无执著，以此乘故而当出离。此乘无量、不可量故，本无碍相、不住相故，最上第一。乘此乘者无怯弱心，而发趣于阿耨多罗三藐三菩提。

“无边慧，此乘如灯，如日月轮，为诸众生作大光明；此之大乘亦复如是，光照三千大千世界，无能映蔽，无能障碍，能以无边大功德海，而发趣于阿耨多罗三藐三菩提。

“无边慧，此乘离闇，能除一切世间之病，超过一切世间之法，摄大众生，非诸下劣所能乘也；唯除能被大甲胄者，如我所说，于无量劫救护众生，供养诸佛种种善根，资粮清净之所能乘。声闻、缘觉及余下劣，系缚世间，世间相应，或增上慢，慢所调伏一切外道无信之辈，尚不欲闻此乘之名，何况而能乘此乘也？若有众生游戏不可思议境界，乘此乘已如其胜愿，而发趣于阿耨多罗三藐三菩提。

“无边慧，此乘无际，初中后际不可了知。此乘际断，际不可得；无边际，是乘际；无量际，是乘际。无边慧，乘无边际，亦无中际，无有少际而可断者。言际断者，以无少际说为际断，不分别际说为际断，如是名为此乘际断。际无所有说为中际，际无所有说为边际，际无所有以际说之，于彼际中际不可得，不可得故边际、中际无际无断入于际门，入际门故此乘超过，于彼超过亦无所得。无边慧，何者为际？谓断常际。入语言故际则非际，彼断常际无有边际；以彼际相相无边故，所言际者无有分别，分别断故超过于际，远离断常。

“无边慧，有身见者，则于际门有所依止。若无身见，则于际门无所执著；无执著故，于断常际乃能超过。无边慧，断常际者而无有实，但诳语言，于三有中分别二际！于彼二际，若不摄取、若不相应，乃能超过，断身见故，于二际门而无所执。无边慧，若诸菩萨摩诃萨，未离身见，则不名为被大甲胄、乘于大乘，于彼际门则为执著；设欲断际起断际想，于前后际而有分别。若诸菩萨摩诃萨，已离身见，是则名为被大甲胄、乘于大乘，于彼际门则无所执，过二际已，以安乐乘，而发趣于阿耨多罗三藐三菩提。

“无边慧，诸菩萨摩诃萨，以大慧力，能于一切住际之法不断不破，善巧方便摄取止观，修习无相得无相证，则为诸佛授法光明；法光明故一切际断，于彼际断亦无所执，无有少际。于彼际门，若相应、若不相应，若忆念、若不忆念，于一切法善巧方便安住止观，便获无边大法光明；法光明故远离黑闇怖畏毛竖，建大法幢，出大梵音，大师子吼告众生言：‘汝等速来，于此大乘、大安乐乘、大调御乘、大发趣乘，而发趣于阿耨多罗三藐三菩提。’为诸众生演法光明，法光明故，能令众生被大甲胄乘此大乘。

“无边慧，诸菩萨摩诃萨，于此大乘、此大甲胄勿生悭吝，当愿众生发菩提心，被此甲胄乘此大乘。于此大乘、此大甲胄亦勿悭吝，而能展转劝诸众生，复愿众生被此甲胄乘此大乘而当出离。诸菩萨摩诃萨，住是行时，摄取佛国，清净佛国，摄取声闻及诸菩萨圆满功德，以此无边大功德海，而发趣于阿耨多罗三藐三菩提。

“无边慧，此之大乘等于法界，此岸、彼岸无可得者，然能运载一切众生，从此至于法界之中，无处相应，法界相应，甲胄相应。若于此乘等于法界，勤修习者，而发趣于阿耨多罗三藐三菩提。无边慧，譬如法界无有尘染，无能坏者，无能染者。此之大乘亦复如是，无坏无染；无坏染故，而当趣于一切智智，是故此乘说为大乘。此乘无碍，一切世间天、人、阿修罗不能退转，以无著故而当趣于一切智智，是故此乘说为大乘。言大乘者，谓大庄严，一切庄严无不入此大乘中者。”

尔时，无边慧菩萨摩诃萨，白佛言：“世尊，于此乘中，岂有有为诸庄严耶？”

尔时，世尊告无边慧菩萨摩诃萨言：“如是，如是，无边慧，我随世俗，于此乘中亦说一切有为庄严。无边慧，若转轮王、帝释、梵王，无不皆从此大乘出，若已出者、若当出者。虽住转轮、释、梵尊位，不为生死烦恼过失之所染著，能于诸欲一一称量，既称量已则便厌舍，于出离道而能了知。无边慧，若诸菩萨摩诃萨，乘此乘者虽受生死，于一切处不为染污，能见过患，能知出离。若我于此未说诸法及诸庄严，以此乘相，于彼诸法及诸庄严亦能了知，而发趣于阿耨多罗三藐三菩提。”

尔时，世尊而说偈言：

&nbsp;&nbsp;&nbsp;&nbsp;“大乘无上乘，&nbsp;&nbsp;&nbsp;&nbsp;此乘不思议；

&nbsp;&nbsp;&nbsp;&nbsp;若有乘此乘，&nbsp;&nbsp;&nbsp;&nbsp;彼皆当出离。

&nbsp;&nbsp;&nbsp;&nbsp;是大依止处，&nbsp;&nbsp;&nbsp;&nbsp;此乘不思议，

&nbsp;&nbsp;&nbsp;&nbsp;无量无边际，&nbsp;&nbsp;&nbsp;&nbsp;故名为大乘。

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;乘于此乘者，

&nbsp;&nbsp;&nbsp;&nbsp;此乘无有减，&nbsp;&nbsp;&nbsp;&nbsp;亦复无有增。

&nbsp;&nbsp;&nbsp;&nbsp;一切诸众生，&nbsp;&nbsp;&nbsp;&nbsp;乘于此乘者，

&nbsp;&nbsp;&nbsp;&nbsp;安乐而发趣，&nbsp;&nbsp;&nbsp;&nbsp;于中无苦恼。

&nbsp;&nbsp;&nbsp;&nbsp;若诸菩萨等，&nbsp;&nbsp;&nbsp;&nbsp;于此乘发趣，

&nbsp;&nbsp;&nbsp;&nbsp;直进无他行，&nbsp;&nbsp;&nbsp;&nbsp;身心不疲倦。

&nbsp;&nbsp;&nbsp;&nbsp;照明于世间，&nbsp;&nbsp;&nbsp;&nbsp;天人阿修罗，

&nbsp;&nbsp;&nbsp;&nbsp;当于此大乘，&nbsp;&nbsp;&nbsp;&nbsp;无上而发趣。

&nbsp;&nbsp;&nbsp;&nbsp;映蔽诸缘觉，&nbsp;&nbsp;&nbsp;&nbsp;及以声闻乘，

&nbsp;&nbsp;&nbsp;&nbsp;亦于此大乘，&nbsp;&nbsp;&nbsp;&nbsp;无上而发趣。

&nbsp;&nbsp;&nbsp;&nbsp;无来亦无去，&nbsp;&nbsp;&nbsp;&nbsp;无住无前际，

&nbsp;&nbsp;&nbsp;&nbsp;后际及中际，&nbsp;&nbsp;&nbsp;&nbsp;无得无所见。

&nbsp;&nbsp;&nbsp;&nbsp;三世悉平等，&nbsp;&nbsp;&nbsp;&nbsp;犹若净虚空，

&nbsp;&nbsp;&nbsp;&nbsp;此乘亦如是，&nbsp;&nbsp;&nbsp;&nbsp;远离诸烦恼。

&nbsp;&nbsp;&nbsp;&nbsp;此乘无相待，&nbsp;&nbsp;&nbsp;&nbsp;无障无挂碍，

&nbsp;&nbsp;&nbsp;&nbsp;一切悉能救，&nbsp;&nbsp;&nbsp;&nbsp;所向无执著。

&nbsp;&nbsp;&nbsp;&nbsp;此乘无有量，&nbsp;&nbsp;&nbsp;&nbsp;亦无一切相，

&nbsp;&nbsp;&nbsp;&nbsp;自性不可得，&nbsp;&nbsp;&nbsp;&nbsp;无畏不思议。

&nbsp;&nbsp;&nbsp;&nbsp;若有乘此乘，&nbsp;&nbsp;&nbsp;&nbsp;得无所畏者，

&nbsp;&nbsp;&nbsp;&nbsp;乃于佛法中，&nbsp;&nbsp;&nbsp;&nbsp;无障无挂碍。

&nbsp;&nbsp;&nbsp;&nbsp;以此乘发趣，&nbsp;&nbsp;&nbsp;&nbsp;普明于世间，

&nbsp;&nbsp;&nbsp;&nbsp;如日百千光，&nbsp;&nbsp;&nbsp;&nbsp;无时而不照。

&nbsp;&nbsp;&nbsp;&nbsp;此乘不可坏，&nbsp;&nbsp;&nbsp;&nbsp;无能映蔽者，

&nbsp;&nbsp;&nbsp;&nbsp;无量德资粮，&nbsp;&nbsp;&nbsp;&nbsp;无上而发趣。

&nbsp;&nbsp;&nbsp;&nbsp;此乘超世间，&nbsp;&nbsp;&nbsp;&nbsp;出过于三界，

&nbsp;&nbsp;&nbsp;&nbsp;远离诸黑闇，&nbsp;&nbsp;&nbsp;&nbsp;能趣于无漏。

&nbsp;&nbsp;&nbsp;&nbsp;此乘唯摄取，&nbsp;&nbsp;&nbsp;&nbsp;一切诸菩萨，

&nbsp;&nbsp;&nbsp;&nbsp;其余众生类，&nbsp;&nbsp;&nbsp;&nbsp;于中不容受。

&nbsp;&nbsp;&nbsp;&nbsp;若有智慧者，&nbsp;&nbsp;&nbsp;&nbsp;无量千劫中，

&nbsp;&nbsp;&nbsp;&nbsp;方便勤修习，&nbsp;&nbsp;&nbsp;&nbsp;乃乘于此乘。

&nbsp;&nbsp;&nbsp;&nbsp;非诸声闻众，&nbsp;&nbsp;&nbsp;&nbsp;及以诸缘觉，

&nbsp;&nbsp;&nbsp;&nbsp;一切外道辈，&nbsp;&nbsp;&nbsp;&nbsp;而能乘此乘。

&nbsp;&nbsp;&nbsp;&nbsp;若有诸众生，&nbsp;&nbsp;&nbsp;&nbsp;趣于非道者，

&nbsp;&nbsp;&nbsp;&nbsp;斯人鲜福德，&nbsp;&nbsp;&nbsp;&nbsp;不堪闻此乘。

&nbsp;&nbsp;&nbsp;&nbsp;若有诸众生，&nbsp;&nbsp;&nbsp;&nbsp;于不思议法，

&nbsp;&nbsp;&nbsp;&nbsp;善巧而游戏，&nbsp;&nbsp;&nbsp;&nbsp;安住于此乘。

&nbsp;&nbsp;&nbsp;&nbsp;随其所建立，&nbsp;&nbsp;&nbsp;&nbsp;殊胜之誓愿，

&nbsp;&nbsp;&nbsp;&nbsp;住斯正道中，&nbsp;&nbsp;&nbsp;&nbsp;无上而发趣。

&nbsp;&nbsp;&nbsp;&nbsp;此乘无边际，&nbsp;&nbsp;&nbsp;&nbsp;亦无有中际，

&nbsp;&nbsp;&nbsp;&nbsp;边际及中际，&nbsp;&nbsp;&nbsp;&nbsp;一切不可得。

&nbsp;&nbsp;&nbsp;&nbsp;以际不可得，&nbsp;&nbsp;&nbsp;&nbsp;此乘无有际，

&nbsp;&nbsp;&nbsp;&nbsp;一切际断故，&nbsp;&nbsp;&nbsp;&nbsp;安乐而发趣。

&nbsp;&nbsp;&nbsp;&nbsp;此乘无边际，&nbsp;&nbsp;&nbsp;&nbsp;无边是乘际，

&nbsp;&nbsp;&nbsp;&nbsp;此乘无量际，&nbsp;&nbsp;&nbsp;&nbsp;无量是乘际。

&nbsp;&nbsp;&nbsp;&nbsp;此乘无际断，&nbsp;&nbsp;&nbsp;&nbsp;无际为际断，

&nbsp;&nbsp;&nbsp;&nbsp;于际不分别，&nbsp;&nbsp;&nbsp;&nbsp;断亦不可得。

&nbsp;&nbsp;&nbsp;&nbsp;乘际无边际，&nbsp;&nbsp;&nbsp;&nbsp;亦无有中际，

&nbsp;&nbsp;&nbsp;&nbsp;亦无无际际，&nbsp;&nbsp;&nbsp;&nbsp;际性无所有。

&nbsp;&nbsp;&nbsp;&nbsp;于际无际相，&nbsp;&nbsp;&nbsp;&nbsp;非际为际相，

&nbsp;&nbsp;&nbsp;&nbsp;于彼诸际中，&nbsp;&nbsp;&nbsp;&nbsp;际相无所有。

&nbsp;&nbsp;&nbsp;&nbsp;非际说际门，&nbsp;&nbsp;&nbsp;&nbsp;此乘已超过，

&nbsp;&nbsp;&nbsp;&nbsp;于彼所过量，&nbsp;&nbsp;&nbsp;&nbsp;相应不可得。

&nbsp;&nbsp;&nbsp;&nbsp;我说断常际，&nbsp;&nbsp;&nbsp;&nbsp;有边无边际，

&nbsp;&nbsp;&nbsp;&nbsp;如是一切际，&nbsp;&nbsp;&nbsp;&nbsp;彼际悉非际。

&nbsp;&nbsp;&nbsp;&nbsp;一切际无边，&nbsp;&nbsp;&nbsp;&nbsp;际相无所有，

&nbsp;&nbsp;&nbsp;&nbsp;一切际自性，&nbsp;&nbsp;&nbsp;&nbsp;于中不分别。

&nbsp;&nbsp;&nbsp;&nbsp;如是诸际中，&nbsp;&nbsp;&nbsp;&nbsp;以断于分别，

&nbsp;&nbsp;&nbsp;&nbsp;边际无边际，&nbsp;&nbsp;&nbsp;&nbsp;一切悉能断。

&nbsp;&nbsp;&nbsp;&nbsp;若有有身见，&nbsp;&nbsp;&nbsp;&nbsp;则说诸际门，

&nbsp;&nbsp;&nbsp;&nbsp;执著此诸际，&nbsp;&nbsp;&nbsp;&nbsp;为无依怙者。

&nbsp;&nbsp;&nbsp;&nbsp;若无有身见，&nbsp;&nbsp;&nbsp;&nbsp;不著诸际门，

&nbsp;&nbsp;&nbsp;&nbsp;不执一切际，&nbsp;&nbsp;&nbsp;&nbsp;为能照明者。

&nbsp;&nbsp;&nbsp;&nbsp;一切际非际，&nbsp;&nbsp;&nbsp;&nbsp;诸际非真实，

&nbsp;&nbsp;&nbsp;&nbsp;一切际性相，&nbsp;&nbsp;&nbsp;&nbsp;彼皆无所有；

&nbsp;&nbsp;&nbsp;&nbsp;不受一切际，&nbsp;&nbsp;&nbsp;&nbsp;于际悉超过，

&nbsp;&nbsp;&nbsp;&nbsp;不著诸际门，&nbsp;&nbsp;&nbsp;&nbsp;能断有身见。

&nbsp;&nbsp;&nbsp;&nbsp;若于有身见，&nbsp;&nbsp;&nbsp;&nbsp;不断不远离，

&nbsp;&nbsp;&nbsp;&nbsp;不被大甲胄，&nbsp;&nbsp;&nbsp;&nbsp;不乘于大乘；

&nbsp;&nbsp;&nbsp;&nbsp;以受于诸际，&nbsp;&nbsp;&nbsp;&nbsp;分别诸际相，

&nbsp;&nbsp;&nbsp;&nbsp;前际及后际，&nbsp;&nbsp;&nbsp;&nbsp;一切皆分别。

&nbsp;&nbsp;&nbsp;&nbsp;若于有身见，&nbsp;&nbsp;&nbsp;&nbsp;一切已能断，

&nbsp;&nbsp;&nbsp;&nbsp;乃被无边甲，&nbsp;&nbsp;&nbsp;&nbsp;乘于无上乘。

&nbsp;&nbsp;&nbsp;&nbsp;不著诸际门，&nbsp;&nbsp;&nbsp;&nbsp;为世智慧者，

&nbsp;&nbsp;&nbsp;&nbsp;能于种种际，&nbsp;&nbsp;&nbsp;&nbsp;一切悉超过，

&nbsp;&nbsp;&nbsp;&nbsp;由是佛法中，&nbsp;&nbsp;&nbsp;&nbsp;安乐而发趣。

&nbsp;&nbsp;&nbsp;&nbsp;菩萨善观察，&nbsp;&nbsp;&nbsp;&nbsp;能以大慧力，

&nbsp;&nbsp;&nbsp;&nbsp;不得少有法，&nbsp;&nbsp;&nbsp;&nbsp;可断可除灭。

&nbsp;&nbsp;&nbsp;&nbsp;常以善方便，&nbsp;&nbsp;&nbsp;&nbsp;善摄于止观，

&nbsp;&nbsp;&nbsp;&nbsp;一相了知故，&nbsp;&nbsp;&nbsp;&nbsp;诸相皆了知。

&nbsp;&nbsp;&nbsp;&nbsp;安住于正法，&nbsp;&nbsp;&nbsp;&nbsp;得大法光明，

&nbsp;&nbsp;&nbsp;&nbsp;以是法光明，&nbsp;&nbsp;&nbsp;&nbsp;决了彼诸际。

&nbsp;&nbsp;&nbsp;&nbsp;不见少有际，&nbsp;&nbsp;&nbsp;&nbsp;若际及非际，

&nbsp;&nbsp;&nbsp;&nbsp;于彼可相应，&nbsp;&nbsp;&nbsp;&nbsp;一切无所著。

&nbsp;&nbsp;&nbsp;&nbsp;若见苦众生，&nbsp;&nbsp;&nbsp;&nbsp;慰谕而告言：

&nbsp;&nbsp;&nbsp;&nbsp;汝来于此乘，&nbsp;&nbsp;&nbsp;&nbsp;安乐而出离，

&nbsp;&nbsp;&nbsp;&nbsp;一切受生处，&nbsp;&nbsp;&nbsp;&nbsp;能作法光明。

&nbsp;&nbsp;&nbsp;&nbsp;被甲乘大乘，&nbsp;&nbsp;&nbsp;&nbsp;亦以此开示，

&nbsp;&nbsp;&nbsp;&nbsp;此乘此甲胄，&nbsp;&nbsp;&nbsp;&nbsp;于彼勿悭吝；

&nbsp;&nbsp;&nbsp;&nbsp;亦令诸众生，&nbsp;&nbsp;&nbsp;&nbsp;被甲乘大乘，

&nbsp;&nbsp;&nbsp;&nbsp;乘此安乐乘，&nbsp;&nbsp;&nbsp;&nbsp;无上而发趣。

&nbsp;&nbsp;&nbsp;&nbsp;如是诸菩萨，&nbsp;&nbsp;&nbsp;&nbsp;安住此修行，

&nbsp;&nbsp;&nbsp;&nbsp;能于佛法中，&nbsp;&nbsp;&nbsp;&nbsp;以速而发趣；

&nbsp;&nbsp;&nbsp;&nbsp;清净佛国土，&nbsp;&nbsp;&nbsp;&nbsp;摄受诸声闻，

&nbsp;&nbsp;&nbsp;&nbsp;及诸菩萨等，&nbsp;&nbsp;&nbsp;&nbsp;功德庄严事。

## 大宝积经卷第二十二

### 被甲庄严会第七之二

“复次，无边慧，我念往昔修菩萨行时，被如是甲胄，乘如是大乘，超过诸际，能灭黑闇，能除怖畏，以大精进，乃于无量百千俱胝那由他佛所，闻此菩萨摩诃萨甲胄庄严、大乘庄严，踊跃欢喜。观此法时，于佛世尊恭敬尊重，不作是念：‘我被如是甲胄，我有如是甲胄，我得如是法，我有如是法，我有如是种类之法。’我于尔时无有我想，远离身见，远离我慢，心无高下亦无分别，为欲摄受一切众生，护持诸佛如来法藏，成熟无量百千俱胝那由他众生，曾无一念劳倦之心。我于尔时，不舍甲胄乘无边乘，世世生中能破魔军，魔诸眷属退败消灭，魔之使者怖畏驰散；一切异道诸遮罗迦、路伽耶陀、波利婆罗遮伽，及此外道相应之辈，我皆降伏为作安隐。一切异论悉已摧殄，一切外道悉已降伏，邪趣众生令于此乘住众善轭，为诸众生开示甲胄甲胄庄严，亦为众生演说如是种类之法。安乐大乘，住此乘者，便获一切安乐资具，所谓有为安乐资具、转轮圣王安乐资具、帝释梵王安乐资具，及得无为安乐资具。为诸众生说此法时，令诸众生入此法中生圣种性，建大法幢，作师子吼，而发趣于阿耨多罗三藐三菩提。

“无边慧，诸菩萨摩诃萨，应被如是大甲胄已，如理观察而选择之，当于何法而发趣之，于一切法尽能知见无有分别。何以故？诸菩萨摩诃萨，安住正道如理知故，正道发趣如理见故，如理清净则不分别、非不分别，而于分别、不分别中平等知见。若见有法可求可觅，则不平等、不住如理清净知见；以无分别、无不分别，于彼分别、不分别中而无执取；以无执取远离分别及不分别，于此道中无有怜愍，无有施为，亦无增益，亦无取舍，住平正道；亦不分别过现未来，遍能了知一切分别所有随眠，于一切法得住平等无颠倒义，乃得名为住斯道者。

“无边慧，何等为道及道清净？所谓说名八支圣道，正见、正思惟、正语、正业、正命、正精进、正念、正定、正见。能断萨迦耶见，超过一切见所行境，一切诸见于一切处悉得清净，而能了知一切分别，若胜分别、若遍分别，则无分别，无胜分别，无遍分别；不住邪思，断邪思惟；能见正命，见正命想，见命清净，住清净命，如理能见清净身业、清净语业、清净意业；住于正业、正见语业，于语语者悉能见知；住于正语，能净对治；正精进见，善摄精进，住正精进；正见忆念而无有念，亦无作意，无所执取，以清净念住于正念；正见三昧，于三昧中无所依止而能清净，三昧之见住于正定。

“无边慧，诸菩萨摩诃萨如是见时，得一切处清净正见，住清净道。此清净道，为善丈夫之所修行，智者尊重，众圣悦可，如来称赞；非一切魔、魔民、魔使、魔天大众之所行处，亦非一切爱著外道，依止诤论行见稠林，趣诸非道，路伽耶等之所行处，亦非一切爱涅槃者之所行处。何以故？住无为者则于涅槃有所分别，涅槃分别则诸行分别。何以故？涅槃界中超过一切动念分别，尚无无为，况有有为？此道能净一切分别，乃无少有无为分别，宁有一切有为分别？若于圣道有分别者，则不名为住于圣道。若断一切动念分别，是则名为住于圣道，住无畏道，住安隐道，住安乐道。此道能至无老病死忧苦之处，此道能至无有自性超过性处，此道能至远离一切性非性处，此道能至无示现相非色相处，此道如空遍一切处，能至无上大宫殿中。如是去者，不复退还，便获若干安隐快乐。彼大宫殿不可示现，无诸事相，无少有为，无少无为，已灭有为，已舍无为，不与众生有为安乐、无为安乐。

“无边慧，诸有欣乐有为涅槃，彼尚不求有为安乐，况有能于大宫殿者？大宫殿中无有施设，清凉寂静故名涅槃。灭贪瞋痴，断诸随眠，裂爱见网，竭无明流，拔众毒箭，尽不善法，故名涅槃。远离一切憍慢病疾众苦逼恼，故名涅槃。非心意识、心所所行，故名涅槃。息诸诤论一切结使乃至法想，故名涅槃。绝诸意乐、意乐所求，亦无分别所分别相，故名涅槃。无边慧，是为大般涅槃体性。涅槃无边不可宣说。若有所趣则非是道，道亦无言不可宣说。诸菩萨摩诃萨，若以此道趣于涅槃大宫殿时，亦令无量百千众生住于斯道。

“无边慧，诸菩萨摩诃萨，于此道中而发趣时，无有劳倦，亦无忧恼，随欲所求，随欲庄严，随庄严处一一庄严，随摄众生而为说法，令诸众生皆得欢喜。何以故？此道无等，能净对治，所作究竟；诸佛世尊、声闻、缘觉，皆于此道而发趣之不相违背，未到彼地，未如其愿，终不相离。何者为地？谓涅槃地、大宫殿地。譬如虚空不可为喻，唯除虚空以喻虚空，广大空寂名曰虚空；涅槃宫殿亦复如是，为大空寂，无有主宰，亦无我所。一切众生设入其中，无能摄取一毛端量，广大空寂，广大无量，名大涅槃，名大宫殿。

“无边慧，诸菩萨摩诃萨此殊胜道，非诸声闻、缘觉所有。住此道者，成就一切功德资粮，得不退转，为诸众生作大饶益，以殊胜行为大庄严，以是道故而发趣之。如彼庄严，亦非声闻、缘觉所有。诸菩萨摩诃萨住此道时，若作轮王无所顾吝，有大威德神通变现，而能了知世出世间。若作帝释、大梵天王，无所耽著，远离憍慢，乐见诸佛，乐闻正法，成熟无量百千诸天，趣于阿耨多罗三藐三菩提。”

尔时，世尊而说偈言：

&nbsp;&nbsp;&nbsp;&nbsp;“菩萨殊胜道，&nbsp;&nbsp;&nbsp;&nbsp;世间无有上，

&nbsp;&nbsp;&nbsp;&nbsp;众圣及二乘，&nbsp;&nbsp;&nbsp;&nbsp;皆趣于斯道。

&nbsp;&nbsp;&nbsp;&nbsp;一切诸菩萨，&nbsp;&nbsp;&nbsp;&nbsp;发趣大菩提，

&nbsp;&nbsp;&nbsp;&nbsp;为得道庄严，&nbsp;&nbsp;&nbsp;&nbsp;以斯道开示。

&nbsp;&nbsp;&nbsp;&nbsp;若于斯道中，&nbsp;&nbsp;&nbsp;&nbsp;已趣今趣者，

&nbsp;&nbsp;&nbsp;&nbsp;彼皆以正见，&nbsp;&nbsp;&nbsp;&nbsp;安住于斯道。

&nbsp;&nbsp;&nbsp;&nbsp;一切诸菩萨，&nbsp;&nbsp;&nbsp;&nbsp;若住平等见，

&nbsp;&nbsp;&nbsp;&nbsp;行于斯道中，&nbsp;&nbsp;&nbsp;&nbsp;安乐而发趣。

&nbsp;&nbsp;&nbsp;&nbsp;斯道最殊胜，&nbsp;&nbsp;&nbsp;&nbsp;斯道为无上，

&nbsp;&nbsp;&nbsp;&nbsp;如实能诱进，&nbsp;&nbsp;&nbsp;&nbsp;于中无所执。

&nbsp;&nbsp;&nbsp;&nbsp;若住于斯道，&nbsp;&nbsp;&nbsp;&nbsp;行于斯道中，

&nbsp;&nbsp;&nbsp;&nbsp;一切诸智人，&nbsp;&nbsp;&nbsp;&nbsp;其意不倾动。

&nbsp;&nbsp;&nbsp;&nbsp;不说于斯道，&nbsp;&nbsp;&nbsp;&nbsp;少有倾动者，

&nbsp;&nbsp;&nbsp;&nbsp;由是无所动，&nbsp;&nbsp;&nbsp;&nbsp;于动常远离。

&nbsp;&nbsp;&nbsp;&nbsp;我说于斯道，&nbsp;&nbsp;&nbsp;&nbsp;无动无施为，

&nbsp;&nbsp;&nbsp;&nbsp;亦无有增益，&nbsp;&nbsp;&nbsp;&nbsp;斯道故无上。

&nbsp;&nbsp;&nbsp;&nbsp;一切诸菩萨，&nbsp;&nbsp;&nbsp;&nbsp;善住于斯道，

&nbsp;&nbsp;&nbsp;&nbsp;斯道无有爱，&nbsp;&nbsp;&nbsp;&nbsp;亦复无有憎。

&nbsp;&nbsp;&nbsp;&nbsp;斯道非过去，&nbsp;&nbsp;&nbsp;&nbsp;斯道非未来，

&nbsp;&nbsp;&nbsp;&nbsp;彼际不分别，&nbsp;&nbsp;&nbsp;&nbsp;如是而修习。

&nbsp;&nbsp;&nbsp;&nbsp;斯道无烦恼，&nbsp;&nbsp;&nbsp;&nbsp;斯道无分别，

&nbsp;&nbsp;&nbsp;&nbsp;于义不乖违，&nbsp;&nbsp;&nbsp;&nbsp;如是而安住。

&nbsp;&nbsp;&nbsp;&nbsp;住于最胜道，&nbsp;&nbsp;&nbsp;&nbsp;无住为安住，

&nbsp;&nbsp;&nbsp;&nbsp;住于斯道者，&nbsp;&nbsp;&nbsp;&nbsp;能获清净性。

&nbsp;&nbsp;&nbsp;&nbsp;我说八支道，&nbsp;&nbsp;&nbsp;&nbsp;众圣之所行，

&nbsp;&nbsp;&nbsp;&nbsp;住于斯道者，&nbsp;&nbsp;&nbsp;&nbsp;菩提不难得。

&nbsp;&nbsp;&nbsp;&nbsp;菩萨依怙者，&nbsp;&nbsp;&nbsp;&nbsp;如是住斯道，

&nbsp;&nbsp;&nbsp;&nbsp;能得道清净，&nbsp;&nbsp;&nbsp;&nbsp;一一而进趣。

&nbsp;&nbsp;&nbsp;&nbsp;斯之最上道，&nbsp;&nbsp;&nbsp;&nbsp;善士所修行，

&nbsp;&nbsp;&nbsp;&nbsp;如来所称赞，&nbsp;&nbsp;&nbsp;&nbsp;此智为无上。

&nbsp;&nbsp;&nbsp;&nbsp;魔及魔军众，&nbsp;&nbsp;&nbsp;&nbsp;魔之所摄者，

&nbsp;&nbsp;&nbsp;&nbsp;外道余众生，&nbsp;&nbsp;&nbsp;&nbsp;非其所行处。

&nbsp;&nbsp;&nbsp;&nbsp;分别涅槃者，&nbsp;&nbsp;&nbsp;&nbsp;不住斯胜道，

&nbsp;&nbsp;&nbsp;&nbsp;愚为分别害，&nbsp;&nbsp;&nbsp;&nbsp;不能趣涅槃。

&nbsp;&nbsp;&nbsp;&nbsp;超过分别者，&nbsp;&nbsp;&nbsp;&nbsp;无想无分别，

&nbsp;&nbsp;&nbsp;&nbsp;于斯大道中，&nbsp;&nbsp;&nbsp;&nbsp;以是而发趣。

&nbsp;&nbsp;&nbsp;&nbsp;众圣之胜道，&nbsp;&nbsp;&nbsp;&nbsp;愚夫皆远离，

&nbsp;&nbsp;&nbsp;&nbsp;若行此法者，&nbsp;&nbsp;&nbsp;&nbsp;斯道为无上。

&nbsp;&nbsp;&nbsp;&nbsp;斯之最胜道，&nbsp;&nbsp;&nbsp;&nbsp;能至无上处，

&nbsp;&nbsp;&nbsp;&nbsp;其中无衰恼，&nbsp;&nbsp;&nbsp;&nbsp;无畏无灾难。

&nbsp;&nbsp;&nbsp;&nbsp;斯之无上道，&nbsp;&nbsp;&nbsp;&nbsp;无色无形相，

&nbsp;&nbsp;&nbsp;&nbsp;不可以色相，&nbsp;&nbsp;&nbsp;&nbsp;而能示现者。

&nbsp;&nbsp;&nbsp;&nbsp;斯之安隐道，&nbsp;&nbsp;&nbsp;&nbsp;正直无所畏，

&nbsp;&nbsp;&nbsp;&nbsp;以斯道发趣，&nbsp;&nbsp;&nbsp;&nbsp;究竟大涅槃。

&nbsp;&nbsp;&nbsp;&nbsp;斯之最净道，&nbsp;&nbsp;&nbsp;&nbsp;犹若太虚空，

&nbsp;&nbsp;&nbsp;&nbsp;一切无挂碍，&nbsp;&nbsp;&nbsp;&nbsp;常趣于涅槃。

&nbsp;&nbsp;&nbsp;&nbsp;若至涅槃者，&nbsp;&nbsp;&nbsp;&nbsp;一往无复退，

&nbsp;&nbsp;&nbsp;&nbsp;斯之大涅槃，&nbsp;&nbsp;&nbsp;&nbsp;最上胜安乐。

&nbsp;&nbsp;&nbsp;&nbsp;涅槃大宫殿，&nbsp;&nbsp;&nbsp;&nbsp;空寂不可量，

&nbsp;&nbsp;&nbsp;&nbsp;故名大涅槃，&nbsp;&nbsp;&nbsp;&nbsp;亦名大宫殿。

&nbsp;&nbsp;&nbsp;&nbsp;斯大涅槃中，&nbsp;&nbsp;&nbsp;&nbsp;三毒烦恼灭，

&nbsp;&nbsp;&nbsp;&nbsp;若至其中者，&nbsp;&nbsp;&nbsp;&nbsp;无退无受生。

&nbsp;&nbsp;&nbsp;&nbsp;涅槃大空寂，&nbsp;&nbsp;&nbsp;&nbsp;犹若太虚空，

&nbsp;&nbsp;&nbsp;&nbsp;广大空寂故，&nbsp;&nbsp;&nbsp;&nbsp;于中无挂碍。

&nbsp;&nbsp;&nbsp;&nbsp;涅槃大宫殿，&nbsp;&nbsp;&nbsp;&nbsp;永离苦忧恼，

&nbsp;&nbsp;&nbsp;&nbsp;无边境界处，&nbsp;&nbsp;&nbsp;&nbsp;说名为涅槃。

&nbsp;&nbsp;&nbsp;&nbsp;涅槃无数量，&nbsp;&nbsp;&nbsp;&nbsp;数量不可得，

&nbsp;&nbsp;&nbsp;&nbsp;寂灭清凉性，&nbsp;&nbsp;&nbsp;&nbsp;说名为涅槃。

&nbsp;&nbsp;&nbsp;&nbsp;涅槃无施设，&nbsp;&nbsp;&nbsp;&nbsp;趣道亦无上，

&nbsp;&nbsp;&nbsp;&nbsp;无量无分别，&nbsp;&nbsp;&nbsp;&nbsp;分别不可得。

&nbsp;&nbsp;&nbsp;&nbsp;我为诸菩萨，&nbsp;&nbsp;&nbsp;&nbsp;开示于斯道，

&nbsp;&nbsp;&nbsp;&nbsp;若住斯道者，&nbsp;&nbsp;&nbsp;&nbsp;彼近于涅槃。

&nbsp;&nbsp;&nbsp;&nbsp;若住于斯道，&nbsp;&nbsp;&nbsp;&nbsp;世间胜安乐，

&nbsp;&nbsp;&nbsp;&nbsp;一切皆当得，&nbsp;&nbsp;&nbsp;&nbsp;说名无畏者。

&nbsp;&nbsp;&nbsp;&nbsp;善住于斯道，&nbsp;&nbsp;&nbsp;&nbsp;其心无所染，

&nbsp;&nbsp;&nbsp;&nbsp;由是道清净，&nbsp;&nbsp;&nbsp;&nbsp;说名无畏者。

&nbsp;&nbsp;&nbsp;&nbsp;以见平正道，&nbsp;&nbsp;&nbsp;&nbsp;一切能随觉，

&nbsp;&nbsp;&nbsp;&nbsp;一切资具中，&nbsp;&nbsp;&nbsp;&nbsp;一切不贪著。

&nbsp;&nbsp;&nbsp;&nbsp;菩萨依怙者，&nbsp;&nbsp;&nbsp;&nbsp;殊胜真实道，

&nbsp;&nbsp;&nbsp;&nbsp;饶益诸众生，&nbsp;&nbsp;&nbsp;&nbsp;勇猛而发趣。

&nbsp;&nbsp;&nbsp;&nbsp;若得无上道，&nbsp;&nbsp;&nbsp;&nbsp;最上道庄严，

&nbsp;&nbsp;&nbsp;&nbsp;令世悉欢喜，&nbsp;&nbsp;&nbsp;&nbsp;斯道而发趣。

&nbsp;&nbsp;&nbsp;&nbsp;斯道最殊胜，&nbsp;&nbsp;&nbsp;&nbsp;能令意清净，

&nbsp;&nbsp;&nbsp;&nbsp;随其所乐求，&nbsp;&nbsp;&nbsp;&nbsp;一切当发趣。

&nbsp;&nbsp;&nbsp;&nbsp;若得圣王位，&nbsp;&nbsp;&nbsp;&nbsp;转轮大军旅，

&nbsp;&nbsp;&nbsp;&nbsp;能舍大王位，&nbsp;&nbsp;&nbsp;&nbsp;出家行学道。

&nbsp;&nbsp;&nbsp;&nbsp;若得天帝释，&nbsp;&nbsp;&nbsp;&nbsp;大梵天王位，

&nbsp;&nbsp;&nbsp;&nbsp;于彼无耽著，&nbsp;&nbsp;&nbsp;&nbsp;斯为善顺道。

&nbsp;&nbsp;&nbsp;&nbsp;世间诸学处，&nbsp;&nbsp;&nbsp;&nbsp;一切能明了，

&nbsp;&nbsp;&nbsp;&nbsp;住于斯道中，&nbsp;&nbsp;&nbsp;&nbsp;乃为实语者。

“复次，无边慧，诸菩萨摩诃萨，于此道中而发趣时，为欲摄取八正道故修行一法，所谓不作诸不善法。又为摄取八正道故修行二法：一者、于内随何善法如理思惟，二者、于外随何善法如理请问。又为摄取八正道故修行二法：一者、如事了知诸法，二者、了知无事无住无所分别。又为摄取八正道故修行二法：一者、于内随顺觉知，二者、于外无所执著。又为摄取八正道故修行二法：一者、自信无所分别；二者、众生若未有信，我令安住于此道中。又为摄取八正道故修行二法：一者、能于所作之业如实知见，二者、能于所作之业而无执著。又为摄取八正道故修行三法：一者、于诸苦取蕴中一一了知，二者、于诸无苦取蕴勤求至乐，三者、于诸和合法中专修远离。又为摄取八正道故修行三法：一者、宣说最上之法，语不乖违，随说法义心无诤论；二者、不著一切文字；三者、摄取一切诸法。又为摄取八正道故修行四法：一者、于义正方便事，二者、随义而作相应正方便事，三者、顺法而作观察正方便事，四者、不起一切执著正方便事。又为摄取八正道故修行四法：一者、能以坚誓自守如说而行，二者、能以六根善巧于道发趣，三者、能令意乐清净，四者、能住不放逸行。

“无边慧，诸菩萨摩诃萨，以此法行摄取道故，乃可名为随顺道者。观一切法性空故，无名故，无相故，无愿故，无生故，无作故，厌故，离故，灭故，出故。得法光明，观生尽时，不于无生而起生想，便于尔时超升离生，出过非法，得道清净，获无生忍。道清净故，过一切想，不住非想，灭于道想，离于法想，出无明网，以明修习所应得法悉能得之。明所修习得何等法？谓明修习得想受灭，得一切法决定善巧，得随秘密顺于法性。诸菩萨摩诃萨行此道时，不住于处，不为相覆，知一切法同于虚空，生如空生，性如空性，无有少相而为挂碍。此道清净，不畏灾患，被大甲胄，不为执缚，乘于大乘无所迷惑，离诸障难犹如虚空，于此道中而发趣之，为诸众生作大光明。无边慧，是为诸菩萨摩诃萨殊胜之道，非诸声闻、缘觉所行。”

尔时，世尊而说偈言：

&nbsp;&nbsp;&nbsp;&nbsp;“为摄八正道，&nbsp;&nbsp;&nbsp;&nbsp;演说诸法行，

&nbsp;&nbsp;&nbsp;&nbsp;若住此道中，&nbsp;&nbsp;&nbsp;&nbsp;斯为大精进。

&nbsp;&nbsp;&nbsp;&nbsp;善法修行者，&nbsp;&nbsp;&nbsp;&nbsp;能于一切时，

&nbsp;&nbsp;&nbsp;&nbsp;不作不善法，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨修习者，&nbsp;&nbsp;&nbsp;&nbsp;于内如理思，

&nbsp;&nbsp;&nbsp;&nbsp;于外求请问，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨观察者，&nbsp;&nbsp;&nbsp;&nbsp;如事正了知，

&nbsp;&nbsp;&nbsp;&nbsp;如理如法住，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨依怙者，&nbsp;&nbsp;&nbsp;&nbsp;于内随觉知，

&nbsp;&nbsp;&nbsp;&nbsp;于外无所执，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨无畏者，&nbsp;&nbsp;&nbsp;&nbsp;自信无分别，

&nbsp;&nbsp;&nbsp;&nbsp;令他住净信，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨思惟者，&nbsp;&nbsp;&nbsp;&nbsp;净诸所作业，

&nbsp;&nbsp;&nbsp;&nbsp;于业无所执，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨无系者，&nbsp;&nbsp;&nbsp;&nbsp;常知苦取蕴，

&nbsp;&nbsp;&nbsp;&nbsp;求无苦取蕴，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨善智者，&nbsp;&nbsp;&nbsp;&nbsp;修离和合行，

&nbsp;&nbsp;&nbsp;&nbsp;能离于和合，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨思义者，&nbsp;&nbsp;&nbsp;&nbsp;随义能了知，

&nbsp;&nbsp;&nbsp;&nbsp;演说无违诤，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨具慧者，&nbsp;&nbsp;&nbsp;&nbsp;不著于文字，

&nbsp;&nbsp;&nbsp;&nbsp;摄持一切法，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨行法者，&nbsp;&nbsp;&nbsp;&nbsp;能与法相应，

&nbsp;&nbsp;&nbsp;&nbsp;亦随义相应，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨顺道者，&nbsp;&nbsp;&nbsp;&nbsp;正住于坚誓，

&nbsp;&nbsp;&nbsp;&nbsp;如说而修行，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨道清净，&nbsp;&nbsp;&nbsp;&nbsp;善净于意乐，

&nbsp;&nbsp;&nbsp;&nbsp;住法不放逸，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨一切时，&nbsp;&nbsp;&nbsp;&nbsp;勤修此诸行，

&nbsp;&nbsp;&nbsp;&nbsp;身心获安乐，&nbsp;&nbsp;&nbsp;&nbsp;斯行摄于道。

&nbsp;&nbsp;&nbsp;&nbsp;菩萨正念者，&nbsp;&nbsp;&nbsp;&nbsp;住于清净道，

&nbsp;&nbsp;&nbsp;&nbsp;了知一切法，&nbsp;&nbsp;&nbsp;&nbsp;皆空无有相。

&nbsp;&nbsp;&nbsp;&nbsp;菩萨观察者，&nbsp;&nbsp;&nbsp;&nbsp;能令愿清净，

&nbsp;&nbsp;&nbsp;&nbsp;亦不住无愿，&nbsp;&nbsp;&nbsp;&nbsp;远离于诸相。

&nbsp;&nbsp;&nbsp;&nbsp;菩萨如理观，&nbsp;&nbsp;&nbsp;&nbsp;理趣悉平等，

&nbsp;&nbsp;&nbsp;&nbsp;于诸法不生，&nbsp;&nbsp;&nbsp;&nbsp;无有少疑惑。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;能观一切法，

&nbsp;&nbsp;&nbsp;&nbsp;厌离寂灭故，&nbsp;&nbsp;&nbsp;&nbsp;明见而发趣。

&nbsp;&nbsp;&nbsp;&nbsp;菩萨观法者，&nbsp;&nbsp;&nbsp;&nbsp;如理见法生，

&nbsp;&nbsp;&nbsp;&nbsp;不于生见生，&nbsp;&nbsp;&nbsp;&nbsp;不于尽见尽。

&nbsp;&nbsp;&nbsp;&nbsp;菩萨精进者，&nbsp;&nbsp;&nbsp;&nbsp;如是观察时，

&nbsp;&nbsp;&nbsp;&nbsp;出离于非法，&nbsp;&nbsp;&nbsp;&nbsp;超升正位中。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;斯道为清净，

&nbsp;&nbsp;&nbsp;&nbsp;速至大安隐，&nbsp;&nbsp;&nbsp;&nbsp;成就无上忍。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;随顺观诸法，

&nbsp;&nbsp;&nbsp;&nbsp;超过一切想，&nbsp;&nbsp;&nbsp;&nbsp;常住于无想。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;斯道能净治，

&nbsp;&nbsp;&nbsp;&nbsp;远离于道想，&nbsp;&nbsp;&nbsp;&nbsp;亦不住法想。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;斯道净治故，

&nbsp;&nbsp;&nbsp;&nbsp;出于无明网，&nbsp;&nbsp;&nbsp;&nbsp;获大法光明。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;能以明修习，

&nbsp;&nbsp;&nbsp;&nbsp;教授诸众生，&nbsp;&nbsp;&nbsp;&nbsp;由是而发趣。

&nbsp;&nbsp;&nbsp;&nbsp;菩萨明修习，&nbsp;&nbsp;&nbsp;&nbsp;为得一切法，

&nbsp;&nbsp;&nbsp;&nbsp;决定甚深义，&nbsp;&nbsp;&nbsp;&nbsp;善巧大方便。

&nbsp;&nbsp;&nbsp;&nbsp;菩萨明修习，&nbsp;&nbsp;&nbsp;&nbsp;方便离诸想，

&nbsp;&nbsp;&nbsp;&nbsp;随顺秘密法，&nbsp;&nbsp;&nbsp;&nbsp;能知决定义。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;以大法光明，

&nbsp;&nbsp;&nbsp;&nbsp;能灭于想受，&nbsp;&nbsp;&nbsp;&nbsp;由是而发趣。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;不住于斯道，

&nbsp;&nbsp;&nbsp;&nbsp;不住斯道故，&nbsp;&nbsp;&nbsp;&nbsp;于道而发趣。

&nbsp;&nbsp;&nbsp;&nbsp;菩萨无畏者，&nbsp;&nbsp;&nbsp;&nbsp;能知一切法，

&nbsp;&nbsp;&nbsp;&nbsp;犹若净虚空，&nbsp;&nbsp;&nbsp;&nbsp;诸相无所覆。

&nbsp;&nbsp;&nbsp;&nbsp;菩萨知诸法，&nbsp;&nbsp;&nbsp;&nbsp;其性同虚空，

&nbsp;&nbsp;&nbsp;&nbsp;诸法如空故，&nbsp;&nbsp;&nbsp;&nbsp;清净而无垢。

&nbsp;&nbsp;&nbsp;&nbsp;菩萨如是住，&nbsp;&nbsp;&nbsp;&nbsp;不为相所碍，

&nbsp;&nbsp;&nbsp;&nbsp;速为诸众生，&nbsp;&nbsp;&nbsp;&nbsp;演说而教授。

&nbsp;&nbsp;&nbsp;&nbsp;菩萨妙智者，&nbsp;&nbsp;&nbsp;&nbsp;一切道清净，

&nbsp;&nbsp;&nbsp;&nbsp;于道无灾患，&nbsp;&nbsp;&nbsp;&nbsp;无碍而发趣。

&nbsp;&nbsp;&nbsp;&nbsp;如是清净道，&nbsp;&nbsp;&nbsp;&nbsp;速往大菩提，

&nbsp;&nbsp;&nbsp;&nbsp;能于无为证，&nbsp;&nbsp;&nbsp;&nbsp;平等而发趣。

&nbsp;&nbsp;&nbsp;&nbsp;菩萨大甲胄，&nbsp;&nbsp;&nbsp;&nbsp;大乘及大道，

&nbsp;&nbsp;&nbsp;&nbsp;如空无挂碍，&nbsp;&nbsp;&nbsp;&nbsp;清净而发趣。

&nbsp;&nbsp;&nbsp;&nbsp;趣斯乘及道，&nbsp;&nbsp;&nbsp;&nbsp;如趣太虚空，

&nbsp;&nbsp;&nbsp;&nbsp;远离于众相，&nbsp;&nbsp;&nbsp;&nbsp;无相而发趣。

&nbsp;&nbsp;&nbsp;&nbsp;大乘平等乘，&nbsp;&nbsp;&nbsp;&nbsp;广大如虚空，

&nbsp;&nbsp;&nbsp;&nbsp;于斯清净道，&nbsp;&nbsp;&nbsp;&nbsp;此乘当发趣。

&nbsp;&nbsp;&nbsp;&nbsp;一切诸菩萨，&nbsp;&nbsp;&nbsp;&nbsp;尊重于斯法，

&nbsp;&nbsp;&nbsp;&nbsp;为诸众生故，&nbsp;&nbsp;&nbsp;&nbsp;勇猛而发趣。

&nbsp;&nbsp;&nbsp;&nbsp;若诣大菩提，&nbsp;&nbsp;&nbsp;&nbsp;住斯殊胜道，

&nbsp;&nbsp;&nbsp;&nbsp;非诸二乘等，&nbsp;&nbsp;&nbsp;&nbsp;于此能发趣。

&nbsp;&nbsp;&nbsp;&nbsp;菩萨正忆念，&nbsp;&nbsp;&nbsp;&nbsp;能令道清净，

&nbsp;&nbsp;&nbsp;&nbsp;以斯清净道，&nbsp;&nbsp;&nbsp;&nbsp;最上而发趣。

“复次，无边慧，诸菩萨摩诃萨，如是发趣之时，能以善巧而正了知无量念处、正断、根、力、觉分、解脱，等持、等至、神足、止观，无量功德殊胜庄严，为欲降伏诸世间故被大甲胄，出三界故乘于大乘，摄受天、人、阿修罗故安住斯道，而发趣于阿耨多罗三藐三菩提。

“无边慧，诸菩萨摩诃萨，被大甲胄、乘于大乘、住斯道时，不以慈悲喜舍遍照众生，于诸众生不爱如己；如是甲胄大乘大道，而于大地所不堪受，一切众生不任亲近。若以哀愍利益众生，被大甲胄、乘于大乘、安住斯道；如是甲胄、大乘、大道，一切世间天、人、阿修罗所不能行，一切愚夫耽著世间住世间者亦不能见。又诸菩萨摩诃萨，哀愍一切诸众生故被大甲胄，能以甲胄加持地界、水火风界，令此地界而不倾覆，一切众生不生恐怖；能令水界、火界、风界，随彼所应作所应作。又诸菩萨摩诃萨，始自初心发趣甲胄，乃至今被斯大甲胄，乘此大乘，以清净道而发趣于一生补处，诣菩提树坐道场时，此三千大千世界之中，金刚所成坚固场地，若不加持，踊没倾覆。虽以坚固金刚所成，无堪荷负斯大甲胄、大乘、大道。又诸菩萨摩诃萨往昔誓愿，于诸众生趣慈悲故，十方诸佛、诸大菩萨共称赞故。设复金刚大轮围山、须弥卢山，一切宝山及余山王，若不加持，亦无堪荷斯大甲胄、大乘、大道。又诸菩萨摩诃萨本愿力故，诸佛如来本愿力故，于诸众生不为恼故，不为害故，不为损故，不为怨故，不为仇故，不凌恃故，不逼迫故，为令众生获安乐故，被大甲胄、乘于大乘、住斯道中，而发趣于阿耨多罗三藐三菩提。

“无边慧，诸菩萨摩诃萨被甲胄时，被慧甲胄，持慧刀仗，大慧回向，乘回向乘，起慧光明，住光明道，以慧明眼观察诸法，而发起于一切智智。为欲摄取一切智智，为诸众生修行般若波罗蜜、檀那波罗蜜、尸罗波罗蜜、羼提波罗蜜、毗梨耶波罗蜜、禅波罗蜜。一切皆以慧为先导，慧为修习，慧为摄持，回向阿耨多罗三藐三菩提。”

尔时，无边慧菩萨摩诃萨，白佛言：“希有世尊！诸菩萨摩诃萨若干智慧，遍一切处悉能摄持，成就无量诸佛之法。”

尔时，世尊告无边慧菩萨摩诃萨言：“无边慧，如是，如是，如汝所说。诸菩萨摩诃萨若干智慧，遍一切处，摄一切法，被大甲胄、乘于大乘、住斯大道，一一皆以慧为先导而发趣之。无边慧，设有智慧无慧先导，于此道中不能发趣。若有智慧以慧先导，遍一切处随转随行，以慧摄持，以慧防御，尔时乃名被大甲胄、乘于大乘、住斯大道，以安隐法饶益世间，能开慧眼以眼观察，慧身朗照放大光明，而发趣于阿耨多罗三藐三菩提。

“无边慧，是为诸菩萨摩诃萨所被甲胄，甲胄庄严所乘大乘，大乘庄严所行大道，大道庄严而发趣于阿耨多罗三藐三菩提。无边慧，诸善丈夫，甲胄庄严、大乘庄严、大道庄严、一切功德种种庄严，我若具说，于无量劫不可穷尽。为令汝等而了知故，亦为未来诸善丈夫，甲胄庄严、大乘庄严、大道庄严、无边功德资粮庄严，我今于此略说少分。彼善丈夫若闻我法，亦当被大甲胄、乘于大乘、住斯大道，功德庄严而发趣之。”

尔时，世尊而说偈言：

&nbsp;&nbsp;&nbsp;&nbsp;“我说一切断，&nbsp;&nbsp;&nbsp;&nbsp;亦说四念住，

&nbsp;&nbsp;&nbsp;&nbsp;一切善方便，&nbsp;&nbsp;&nbsp;&nbsp;斯由不放逸。

&nbsp;&nbsp;&nbsp;&nbsp;具足正忆念，&nbsp;&nbsp;&nbsp;&nbsp;法善巧相应，

&nbsp;&nbsp;&nbsp;&nbsp;勇进而出离，&nbsp;&nbsp;&nbsp;&nbsp;斯由不放逸。

&nbsp;&nbsp;&nbsp;&nbsp;根力菩提分，&nbsp;&nbsp;&nbsp;&nbsp;被甲乘大乘，

&nbsp;&nbsp;&nbsp;&nbsp;以此为侍卫，&nbsp;&nbsp;&nbsp;&nbsp;菩萨当发趣。

&nbsp;&nbsp;&nbsp;&nbsp;禅定胜解脱，&nbsp;&nbsp;&nbsp;&nbsp;等持及等至，

&nbsp;&nbsp;&nbsp;&nbsp;以此为侍卫，&nbsp;&nbsp;&nbsp;&nbsp;菩萨当发趣。

&nbsp;&nbsp;&nbsp;&nbsp;大慈悲喜舍，&nbsp;&nbsp;&nbsp;&nbsp;被甲乘大乘，

&nbsp;&nbsp;&nbsp;&nbsp;以此为侍卫，&nbsp;&nbsp;&nbsp;&nbsp;菩萨当发趣。

&nbsp;&nbsp;&nbsp;&nbsp;成就于止观，&nbsp;&nbsp;&nbsp;&nbsp;神足及神变，

&nbsp;&nbsp;&nbsp;&nbsp;以此为侍卫，&nbsp;&nbsp;&nbsp;&nbsp;菩萨当发趣。

&nbsp;&nbsp;&nbsp;&nbsp;无量诸功德，&nbsp;&nbsp;&nbsp;&nbsp;被甲乘大乘，

&nbsp;&nbsp;&nbsp;&nbsp;于道无疲倦，&nbsp;&nbsp;&nbsp;&nbsp;菩萨当发趣。

&nbsp;&nbsp;&nbsp;&nbsp;精进不放逸，&nbsp;&nbsp;&nbsp;&nbsp;被甲乘大乘，

&nbsp;&nbsp;&nbsp;&nbsp;了知彼念处，&nbsp;&nbsp;&nbsp;&nbsp;菩萨当发趣。

&nbsp;&nbsp;&nbsp;&nbsp;光明大甲胄，&nbsp;&nbsp;&nbsp;&nbsp;降伏诸世间，

&nbsp;&nbsp;&nbsp;&nbsp;被斯甲胄已，&nbsp;&nbsp;&nbsp;&nbsp;乃名为智者。

&nbsp;&nbsp;&nbsp;&nbsp;正趣一切智，&nbsp;&nbsp;&nbsp;&nbsp;出过三界中，

&nbsp;&nbsp;&nbsp;&nbsp;乘斯大乘已，&nbsp;&nbsp;&nbsp;&nbsp;乃名为智者。

&nbsp;&nbsp;&nbsp;&nbsp;大道清净道，&nbsp;&nbsp;&nbsp;&nbsp;映蔽诸世间，

&nbsp;&nbsp;&nbsp;&nbsp;天人阿修罗，&nbsp;&nbsp;&nbsp;&nbsp;乃名遍闻者。

&nbsp;&nbsp;&nbsp;&nbsp;如是诸菩萨，&nbsp;&nbsp;&nbsp;&nbsp;普为诸众生，

&nbsp;&nbsp;&nbsp;&nbsp;能于一切时，&nbsp;&nbsp;&nbsp;&nbsp;精进被甲胄。

&nbsp;&nbsp;&nbsp;&nbsp;菩萨不修习，&nbsp;&nbsp;&nbsp;&nbsp;大慈及大悲，

&nbsp;&nbsp;&nbsp;&nbsp;大喜大舍等，&nbsp;&nbsp;&nbsp;&nbsp;大地不堪受。

&nbsp;&nbsp;&nbsp;&nbsp;菩萨不修习，&nbsp;&nbsp;&nbsp;&nbsp;于彼诸众生，

&nbsp;&nbsp;&nbsp;&nbsp;知时饶益事，&nbsp;&nbsp;&nbsp;&nbsp;大地不堪受。

&nbsp;&nbsp;&nbsp;&nbsp;菩萨不修习，&nbsp;&nbsp;&nbsp;&nbsp;于彼诸众生，

&nbsp;&nbsp;&nbsp;&nbsp;爱之如己者，&nbsp;&nbsp;&nbsp;&nbsp;大地不堪受。

&nbsp;&nbsp;&nbsp;&nbsp;菩萨不修习，&nbsp;&nbsp;&nbsp;&nbsp;以慈乘大乘，

&nbsp;&nbsp;&nbsp;&nbsp;诸山及大海，&nbsp;&nbsp;&nbsp;&nbsp;大地不堪受。

&nbsp;&nbsp;&nbsp;&nbsp;菩萨不修习，&nbsp;&nbsp;&nbsp;&nbsp;慈念诸众生，

&nbsp;&nbsp;&nbsp;&nbsp;乘于此大乘，&nbsp;&nbsp;&nbsp;&nbsp;众生不亲近。

&nbsp;&nbsp;&nbsp;&nbsp;若被斯甲胄，&nbsp;&nbsp;&nbsp;&nbsp;慈光不照明，

&nbsp;&nbsp;&nbsp;&nbsp;于彼大甲胄，&nbsp;&nbsp;&nbsp;&nbsp;众生不亲近。

&nbsp;&nbsp;&nbsp;&nbsp;若被斯甲胄，&nbsp;&nbsp;&nbsp;&nbsp;功德海无边，

&nbsp;&nbsp;&nbsp;&nbsp;加持四大界，&nbsp;&nbsp;&nbsp;&nbsp;彼乃堪荷负。

&nbsp;&nbsp;&nbsp;&nbsp;摄取众生故，&nbsp;&nbsp;&nbsp;&nbsp;普照以慈光，

&nbsp;&nbsp;&nbsp;&nbsp;加持四大界，&nbsp;&nbsp;&nbsp;&nbsp;彼乃堪荷负。

&nbsp;&nbsp;&nbsp;&nbsp;摄取众生故，&nbsp;&nbsp;&nbsp;&nbsp;成就大菩提，

&nbsp;&nbsp;&nbsp;&nbsp;加持四大界，&nbsp;&nbsp;&nbsp;&nbsp;彼乃堪荷负。

&nbsp;&nbsp;&nbsp;&nbsp;不讥恼众生，&nbsp;&nbsp;&nbsp;&nbsp;被斯大甲胄，

&nbsp;&nbsp;&nbsp;&nbsp;大乘而出离，&nbsp;&nbsp;&nbsp;&nbsp;斯名为智者。

&nbsp;&nbsp;&nbsp;&nbsp;善巧大方便，&nbsp;&nbsp;&nbsp;&nbsp;一切悉加持，

&nbsp;&nbsp;&nbsp;&nbsp;无上而出离，&nbsp;&nbsp;&nbsp;&nbsp;斯名为智者。

&nbsp;&nbsp;&nbsp;&nbsp;由是此大地，&nbsp;&nbsp;&nbsp;&nbsp;不没亦不倾，

&nbsp;&nbsp;&nbsp;&nbsp;水火风界等，&nbsp;&nbsp;&nbsp;&nbsp;能作所应作。

&nbsp;&nbsp;&nbsp;&nbsp;然诸大菩萨，&nbsp;&nbsp;&nbsp;&nbsp;被甲乃无边，

&nbsp;&nbsp;&nbsp;&nbsp;乘于此大乘，&nbsp;&nbsp;&nbsp;&nbsp;以道而发趣。

&nbsp;&nbsp;&nbsp;&nbsp;成就一生处，&nbsp;&nbsp;&nbsp;&nbsp;至于最后身，

&nbsp;&nbsp;&nbsp;&nbsp;往诣树王下，&nbsp;&nbsp;&nbsp;&nbsp;坐于坚固地。

&nbsp;&nbsp;&nbsp;&nbsp;于此道场处，&nbsp;&nbsp;&nbsp;&nbsp;安住如金刚，

&nbsp;&nbsp;&nbsp;&nbsp;身心不疲倦，&nbsp;&nbsp;&nbsp;&nbsp;现证一切智。

&nbsp;&nbsp;&nbsp;&nbsp;菩萨无畏者，&nbsp;&nbsp;&nbsp;&nbsp;若不以加持，

&nbsp;&nbsp;&nbsp;&nbsp;彼地当倾覆，&nbsp;&nbsp;&nbsp;&nbsp;坏已无复成。

&nbsp;&nbsp;&nbsp;&nbsp;一切大地界，&nbsp;&nbsp;&nbsp;&nbsp;若不以加持，

&nbsp;&nbsp;&nbsp;&nbsp;假使金刚成，&nbsp;&nbsp;&nbsp;&nbsp;无不倾覆者。

&nbsp;&nbsp;&nbsp;&nbsp;菩萨于往昔，&nbsp;&nbsp;&nbsp;&nbsp;大誓愿庄严，

&nbsp;&nbsp;&nbsp;&nbsp;于诸众生所，&nbsp;&nbsp;&nbsp;&nbsp;已起大慈念。

&nbsp;&nbsp;&nbsp;&nbsp;现在十方界，&nbsp;&nbsp;&nbsp;&nbsp;诸佛刹土中，

&nbsp;&nbsp;&nbsp;&nbsp;遍知两足尊，&nbsp;&nbsp;&nbsp;&nbsp;一切皆护念。

&nbsp;&nbsp;&nbsp;&nbsp;设复余石山，&nbsp;&nbsp;&nbsp;&nbsp;须弥卢宝山，

&nbsp;&nbsp;&nbsp;&nbsp;金刚轮围山，&nbsp;&nbsp;&nbsp;&nbsp;坚固嶷然住。

&nbsp;&nbsp;&nbsp;&nbsp;菩萨智慧者，&nbsp;&nbsp;&nbsp;&nbsp;若不以加持，

&nbsp;&nbsp;&nbsp;&nbsp;于斯大甲胄，&nbsp;&nbsp;&nbsp;&nbsp;不堪为荷负。

&nbsp;&nbsp;&nbsp;&nbsp;诸佛诸菩萨，&nbsp;&nbsp;&nbsp;&nbsp;神力所加持，

&nbsp;&nbsp;&nbsp;&nbsp;众生及大地，&nbsp;&nbsp;&nbsp;&nbsp;堪近堪荷负。

&nbsp;&nbsp;&nbsp;&nbsp;被斯大甲胄，&nbsp;&nbsp;&nbsp;&nbsp;不为恼众生，

&nbsp;&nbsp;&nbsp;&nbsp;甲胄无有上，&nbsp;&nbsp;&nbsp;&nbsp;以乘当发趣。

&nbsp;&nbsp;&nbsp;&nbsp;被斯大甲胄，&nbsp;&nbsp;&nbsp;&nbsp;不为害众生，

&nbsp;&nbsp;&nbsp;&nbsp;甲胄不思议，&nbsp;&nbsp;&nbsp;&nbsp;以乘当发趣。

&nbsp;&nbsp;&nbsp;&nbsp;被斯大甲胄，&nbsp;&nbsp;&nbsp;&nbsp;不为仇众生，

&nbsp;&nbsp;&nbsp;&nbsp;为除众生病，&nbsp;&nbsp;&nbsp;&nbsp;以乘当发趣。

&nbsp;&nbsp;&nbsp;&nbsp;具足殊胜道，&nbsp;&nbsp;&nbsp;&nbsp;无上最净治，

&nbsp;&nbsp;&nbsp;&nbsp;不恼不仇怨，&nbsp;&nbsp;&nbsp;&nbsp;不害正安住。

&nbsp;&nbsp;&nbsp;&nbsp;被慧大甲胄，&nbsp;&nbsp;&nbsp;&nbsp;乘慧回向乘，

&nbsp;&nbsp;&nbsp;&nbsp;甲胄不可坏，&nbsp;&nbsp;&nbsp;&nbsp;回向无过上。

&nbsp;&nbsp;&nbsp;&nbsp;菩萨依怙者，&nbsp;&nbsp;&nbsp;&nbsp;住道慧光明，

&nbsp;&nbsp;&nbsp;&nbsp;以慧观诸法，&nbsp;&nbsp;&nbsp;&nbsp;无上而发趣。

&nbsp;&nbsp;&nbsp;&nbsp;菩萨殊胜道，&nbsp;&nbsp;&nbsp;&nbsp;甲胄及大乘，

&nbsp;&nbsp;&nbsp;&nbsp;斯由慧光起，&nbsp;&nbsp;&nbsp;&nbsp;是故心清净。

&nbsp;&nbsp;&nbsp;&nbsp;乘诸波罗蜜，&nbsp;&nbsp;&nbsp;&nbsp;趣佛大菩提，

&nbsp;&nbsp;&nbsp;&nbsp;慧摄慧清净，&nbsp;&nbsp;&nbsp;&nbsp;以慧为先导。

&nbsp;&nbsp;&nbsp;&nbsp;一切波罗蜜，&nbsp;&nbsp;&nbsp;&nbsp;以此慧为先，

&nbsp;&nbsp;&nbsp;&nbsp;慧摄慧清净，&nbsp;&nbsp;&nbsp;&nbsp;能授无上智。

&nbsp;&nbsp;&nbsp;&nbsp;菩萨不思议，&nbsp;&nbsp;&nbsp;&nbsp;能起慧光明，

&nbsp;&nbsp;&nbsp;&nbsp;能燃大慧灯，&nbsp;&nbsp;&nbsp;&nbsp;安乐而发趣。

&nbsp;&nbsp;&nbsp;&nbsp;起慧光明故，&nbsp;&nbsp;&nbsp;&nbsp;慧眼由是开，

&nbsp;&nbsp;&nbsp;&nbsp;于佛无上智，&nbsp;&nbsp;&nbsp;&nbsp;明见而发趣。

&nbsp;&nbsp;&nbsp;&nbsp;菩萨勇猛者，&nbsp;&nbsp;&nbsp;&nbsp;甲胄乃无边，

&nbsp;&nbsp;&nbsp;&nbsp;无边庄严故，&nbsp;&nbsp;&nbsp;&nbsp;名为大甲胄。

&nbsp;&nbsp;&nbsp;&nbsp;菩萨大智者，&nbsp;&nbsp;&nbsp;&nbsp;大乘大庄严，

&nbsp;&nbsp;&nbsp;&nbsp;于佛一切智，&nbsp;&nbsp;&nbsp;&nbsp;无染而发趣。

&nbsp;&nbsp;&nbsp;&nbsp;菩萨大智者，&nbsp;&nbsp;&nbsp;&nbsp;大道大庄严，

&nbsp;&nbsp;&nbsp;&nbsp;殊胜不思议，&nbsp;&nbsp;&nbsp;&nbsp;清净而发趣。

## 大宝积经卷第二十三

### 被甲庄严会第七之三

“复次，无边慧，诸菩萨摩诃萨，乃于无边甲胄境界，无边大乘境界，无边大道境界而发趣之。何以故？于一切处能随入故。诸菩萨摩诃萨，为欲随入一切法故被大甲胄，为欲随入一切法故乘于大乘，为欲随入一切法故住斯大道，于一切法得平等故而发趣之。然此甲胄，不得少法若内若外、若粗若细、若远若近、过现未来、有为无为、住不住者。若此甲胄，于一切法不能选择，不能决了，不能遍知，不能随入，不能作证，不能超过，不可名为被大甲胄。于一切法若能选择，若能决了，若能遍知，若能随入，若能作证，若能超过，乃可名为被大甲胄。又此大乘亦无少法若内若外，乃至回向一切智智，遍知随入作证超过，是故此乘名为大乘、法善巧乘、至涅槃乘、无上上乘、无等等乘。又此大道亦无少法若内若外，乃至能于一切诸法，平正大道而发趣之；此平正道无有少法不遍知者，是故此道名无上道、无数量道、无等等道。

“无边慧，诸菩萨摩诃萨被大甲胄，遍能随入一切众生心心所行，遍能清净一切众生杂染烦恼，乘于大乘增长众生一切善根，住斯大道，劝化众生一切善法。无边慧，诸菩萨摩诃萨，为一一众生，一一心行，尽生死际，长时流转求智慧乐，不舍甲胄而能坚固，被大甲胄、无量甲胄、难思甲胄、清净甲胄、无边甲胄、无取甲胄、知众生想甲胄、知无众生甲胄、知无我甲胄、知众生自性甲胄、随觉众生自性甲胄、知我自性甲胄、随觉我自性甲胄、知内自性甲胄、随觉内自性甲胄、知外自性甲胄、随觉外自性甲胄、知内外自性甲胄、随觉内外自性甲胄、知一切法自性甲胄、随觉诸法自性甲胄、知一切法无所得甲胄、知一切法自性无所得甲胄、了知一切诸法甲胄、无边甲胄、无中甲胄、无中边甲胄、非过去甲胄、非未来甲胄、非现在甲胄、无作甲胄、无作者甲胄。无边慧，诸菩萨摩诃萨于此甲胄，亦无所被，亦不随觉，亦不决了，亦不出离，亦不现证；无甲胄故而被甲胄，不随觉故而能随觉，不决了故而能决了，不出离故而能出离，不现证故而能现证。无所乘故而乘大乘，不于大乘而有施设，无所施设而为施设。然于大乘无少施设，若有施设则非施设，于彼施设不可得故、不可见故。亦无有乘以乘安住，以无所得而住大乘。远离趣向，不至究竟，不到涅槃，不可得故非道为道，于道发趣以平正故。此平正道无所施设，谁为施设？何处施设？从何施设？亦无有作亦无作者，亦非和合非不和合，一切厌离，一切不求。何以故？此平正道，与一切法不异不同，不相应故。不起法想，离一切法，无垢无净，法性亦尔无垢无净，是故此道名无染道，以不可趣而为进趣，以不可摄而为摄取。此道甚深，无生、无起、无出、无作、无得、无行、无处、无住、无障、无事，于一切事而能显了，于一切事而无差别，不随事转，以无事故，至无上处。无边慧，诸菩萨摩诃萨，于此甲胄、此乘、此道，应如是知。然此甲胄、此乘、此道，无所可见，无所可知，不可得故。谁为被甲？谁乘此乘？谁行此道？亦不可见，亦不可知，亦不可得。

“无边慧，若诸菩萨摩诃萨闻斯法已，不惊不怖，读诵宣说，于法理趣无所乖违，随顺修行而生爱乐入于胜解，为斯法故应勤精进。若于斯法决定理趣，善巧方便有堪能者，被此甲胄，乘于此乘，行于此道。于此深法无所得故，而发趣之，尽生死岸，为正觉者，能以无边功德庄严，出现世间。无边慧，诸菩萨摩诃萨，于此法中应生爱乐，起大精进而无放逸。若有众生，于此深法才生爱乐，我说彼人得大饶益，况能精勤不为放逸，戒行清净而发趣者！

“无边慧，汝观斯法若干广大、若干殊胜、若干清净。我于此法殷勤称赞，欲令众生而生爱乐，当得长夜利益安乐，为厌离故、寂灭故、遍知故。无边慧，汝当复观斯法，能授世间、出世间具足安乐。诸有若干匮乏众生，于此深法而退失故，远离世间及出世间，一切具足丰饶安乐。无边慧，汝当复观如来现前此深法宝，若干丰饶、若干易得。汝今于此甚深之法应勤修习。诸有愚夫，于我演说此法宝时尚不欲闻，况能受持如来现前法宝丰饶？不乐听闻，不欲咨问。若于末世后五百岁正法灭时，佛及法宝及持法者三不现前，何能欲闻、爱乐咨问？

“无边慧，然于后时，若为如来善加持者，此深法宝亦令可得。无边慧，彼怖畏时，此深法宝实无损减，亦无灭尽；但于此法无听闻者，无受持者。唯除我前渴仰听闻被甲胄者，当于彼时乃能爱乐听受斯法。彼时众生闻此法已能生净信，我说彼人当得成就斯广大法。况于今时于此法中，能生净信勤修行者！

“无边慧，诸菩萨摩诃萨，被无上甲胄、无量甲胄、大甲胄时，应作是念：‘我为一切匮乏众生，所谓乏于戒者、乏于闻者、乏于慧者、乏解脱者、乏于解脱知见者，以此大法而丰足之。由是大法丰足之故，一切匮乏皆令舍离，戒财、闻财、慧财、解脱财、解脱知见财皆令富饶，贪瞋痴火皆令息灭，一切众病皆令除愈，无上良药皆令服之，服斯药故众病消除，获大安乐永离有余，证清凉性无上涅槃，无复有余思惟观察，不求一切有为无为。何以故？以此涅槃最上安乐，一切所求更无余故，所求永息已灭尽故。’

“无边慧，诸菩萨摩诃萨，被于如是大甲胄已，又为哀愍摄取一切诸众生故，乘此大乘。此大乘者，过去诸佛已乘出离，未来诸佛当乘出离，现在诸佛今乘出离，无有去者，亦无有乘，亦无出离。何以故？以空、无相、无愿、无生、无作者故。非已出离，非今出离，非当出离，乘此乘者如是出离，为善出离而无执著，于一切法，非有和合，非无和合，无来无去。此乘、此道而出离时，亦非和合，无来无去。此乘、此道于大甲胄而出离时，亦非和合，非不和合，无来无去，不可得故。

“无边慧，诸菩萨摩诃萨，以此甲胄、此乘、此道而发趣之。又此甲胄、此乘、此道而发趣时，不作是念：‘若凡夫法、若声闻法、若缘觉法、若诸佛法，彼法于我若远若近。’亦不作念：‘若空、无相、无愿、无生、无作，彼法于我若远若近。’亦不作念：‘若厌、若离、若灭，乃至大般涅槃，彼法于我若远若近。’无边慧，此大甲胄、此乘、此道，一切菩萨、一切声闻、一切缘觉、一切众生，所不能动，而发趣于阿耨多罗三藐三菩提。

“无边慧，诸佛世尊于此甲胄、此乘、此道，得不动已而般涅槃。何以故？一切诸法不可动故；一切法性、法性之相，相远离故，相清净故，遍清净故，不可以相而为观察，为胜观察，为遍观察；一切法相、法相之性，不可以性而为观察，为胜观察，为遍观察。一切诸法无性无相，不可显示，不可言说，是为诸法真实性相。

“无边慧，如此甲胄、此乘、此道，真实之相不可显示，不可言说亦复如是。为令众生当了知故，增长一切法光明故，于此甲胄、此乘、此道，假以施设而略说之。汝今若欲于此甲胄、此乘、此道随义行者，勿以施设，勿以显示，勿以言说，应随义行。随义行者，无少应行，无少随行。若于非义，不应随行；若于是义，则应随行。随义行时，不随声行，不随字行，不随语行，不随行者，不随彼转。何者为义？谓秘密说。于秘密说应随觉了，应以信行。以信行者，于是义中无所分别，于无分别乃应随行。应随行者，乃为不行，亦不随行。何以故？于是义中无少有行，无少随行，无少遍行。远离行故，不应随行，不随菩提相应而行，不随流转相应而行。于彼相应及不相应，皆非作意，皆非正念；念清净故，故不应行。

“无边慧，于是义中，汝应随行，勿异有行。若异随行则为妄失，随逐音声，随逐文字，随逐语言，于彼语言不能舍离。遍知音声，超过文字，随觉语言，则不随行，则不流转；于是义中，如是随行。如是随入则无少行，行止息故。无边慧，于义行时，勿复以行而行于义；若不以行而行于义，则为不来不复退还；若得不来不复退还，于此甲胄、此乘、此道，随顺趣于阿耨多罗三藐三菩提，为诸众生作大饶益。

“无边慧，若于此法如是说者，随义行者，能随入者，心不颠倒，无有疑惑成就胜解。于此甲胄、此乘、此道若未摄取，能摄取之，速当发趣。若有未被斯甲胄者，则能速被。若有未乘于此乘者，则能速乘。若有未住于此道者，则能速住。

“无边慧，彼诸众生当摄广大福德资粮，为佛世尊之所护念，于法无违，与僧同行。

“无边慧，汝已摄取无量善根，于后末世当以此法摄诸众生，为诸众生荷负重担，所获福德其量难说。”

尔时，世尊而说偈言：

&nbsp;&nbsp;&nbsp;&nbsp;“菩萨无畏者，&nbsp;&nbsp;&nbsp;&nbsp;如是被甲时，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;乃被无边甲。

&nbsp;&nbsp;&nbsp;&nbsp;众生若贫乏，&nbsp;&nbsp;&nbsp;&nbsp;弊苦无法财，

&nbsp;&nbsp;&nbsp;&nbsp;无戒无多闻，&nbsp;&nbsp;&nbsp;&nbsp;无慧无解脱；

&nbsp;&nbsp;&nbsp;&nbsp;被此无边甲，&nbsp;&nbsp;&nbsp;&nbsp;令法致丰饶，

&nbsp;&nbsp;&nbsp;&nbsp;以法丰饶故，&nbsp;&nbsp;&nbsp;&nbsp;一切获安乐。

&nbsp;&nbsp;&nbsp;&nbsp;为舍诸贫苦，&nbsp;&nbsp;&nbsp;&nbsp;演说无上法，

&nbsp;&nbsp;&nbsp;&nbsp;闻者皆离尘，&nbsp;&nbsp;&nbsp;&nbsp;住斯安乐道。

&nbsp;&nbsp;&nbsp;&nbsp;戒蕴备充足，&nbsp;&nbsp;&nbsp;&nbsp;多闻如大海，

&nbsp;&nbsp;&nbsp;&nbsp;便得最上慧，&nbsp;&nbsp;&nbsp;&nbsp;由斯能断缚。

&nbsp;&nbsp;&nbsp;&nbsp;解脱遍照明，&nbsp;&nbsp;&nbsp;&nbsp;解脱正知见，

&nbsp;&nbsp;&nbsp;&nbsp;若能现证者，&nbsp;&nbsp;&nbsp;&nbsp;一切获安乐。

&nbsp;&nbsp;&nbsp;&nbsp;贪瞋痴大火，&nbsp;&nbsp;&nbsp;&nbsp;恒烧遍炽然，

&nbsp;&nbsp;&nbsp;&nbsp;众生由是苦，&nbsp;&nbsp;&nbsp;&nbsp;彼火我令灭。

&nbsp;&nbsp;&nbsp;&nbsp;授诸众生药，&nbsp;&nbsp;&nbsp;&nbsp;一切病皆除，

&nbsp;&nbsp;&nbsp;&nbsp;若病消除已，&nbsp;&nbsp;&nbsp;&nbsp;得至涅槃界。

&nbsp;&nbsp;&nbsp;&nbsp;永舍一切余，&nbsp;&nbsp;&nbsp;&nbsp;趣于安乐处，

&nbsp;&nbsp;&nbsp;&nbsp;从彼安乐中，&nbsp;&nbsp;&nbsp;&nbsp;无有退还者。

&nbsp;&nbsp;&nbsp;&nbsp;一切有为乐，&nbsp;&nbsp;&nbsp;&nbsp;于彼不复求，

&nbsp;&nbsp;&nbsp;&nbsp;无上大安乐，&nbsp;&nbsp;&nbsp;&nbsp;于彼皆当证。

&nbsp;&nbsp;&nbsp;&nbsp;以无戏论法，&nbsp;&nbsp;&nbsp;&nbsp;成熟诸众生，

&nbsp;&nbsp;&nbsp;&nbsp;究竟大安乐，&nbsp;&nbsp;&nbsp;&nbsp;一切皆当得。

&nbsp;&nbsp;&nbsp;&nbsp;如是发趣者，&nbsp;&nbsp;&nbsp;&nbsp;一往不复还，

&nbsp;&nbsp;&nbsp;&nbsp;出过于发趣，&nbsp;&nbsp;&nbsp;&nbsp;常得胜安乐。

&nbsp;&nbsp;&nbsp;&nbsp;于大安乐中，&nbsp;&nbsp;&nbsp;&nbsp;乐欲不乐欲，

&nbsp;&nbsp;&nbsp;&nbsp;发趣无发趣，&nbsp;&nbsp;&nbsp;&nbsp;一切皆当断。

&nbsp;&nbsp;&nbsp;&nbsp;如是被甲已，&nbsp;&nbsp;&nbsp;&nbsp;当乘于此乘，

&nbsp;&nbsp;&nbsp;&nbsp;为愍诸众生，&nbsp;&nbsp;&nbsp;&nbsp;一切皆摄取。

&nbsp;&nbsp;&nbsp;&nbsp;过去正遍知，&nbsp;&nbsp;&nbsp;&nbsp;此乘已出离；

&nbsp;&nbsp;&nbsp;&nbsp;未来正遍知，&nbsp;&nbsp;&nbsp;&nbsp;此乘当出离；

&nbsp;&nbsp;&nbsp;&nbsp;现在佛世尊，&nbsp;&nbsp;&nbsp;&nbsp;此乘今出离；

&nbsp;&nbsp;&nbsp;&nbsp;故于此大乘，&nbsp;&nbsp;&nbsp;&nbsp;无不皆乘者。

&nbsp;&nbsp;&nbsp;&nbsp;一切诸最胜，&nbsp;&nbsp;&nbsp;&nbsp;世间大依怙，

&nbsp;&nbsp;&nbsp;&nbsp;以此乘出离，&nbsp;&nbsp;&nbsp;&nbsp;不起于乘想。

&nbsp;&nbsp;&nbsp;&nbsp;非乘以为乘，&nbsp;&nbsp;&nbsp;&nbsp;非道以为道，

&nbsp;&nbsp;&nbsp;&nbsp;非出以为出，&nbsp;&nbsp;&nbsp;&nbsp;出离故无上。

&nbsp;&nbsp;&nbsp;&nbsp;此乘出离时，&nbsp;&nbsp;&nbsp;&nbsp;曾无少出离，

&nbsp;&nbsp;&nbsp;&nbsp;以空无有相，&nbsp;&nbsp;&nbsp;&nbsp;无愿无作故。

&nbsp;&nbsp;&nbsp;&nbsp;非乘非出离，&nbsp;&nbsp;&nbsp;&nbsp;乃名为大乘，

&nbsp;&nbsp;&nbsp;&nbsp;一切悉平等，&nbsp;&nbsp;&nbsp;&nbsp;由是而发趣。

&nbsp;&nbsp;&nbsp;&nbsp;此乘无和合，&nbsp;&nbsp;&nbsp;&nbsp;亦无不和合，

&nbsp;&nbsp;&nbsp;&nbsp;发趣无上道，&nbsp;&nbsp;&nbsp;&nbsp;现证大安乐。

&nbsp;&nbsp;&nbsp;&nbsp;此乘无相应，&nbsp;&nbsp;&nbsp;&nbsp;亦无不相应，

&nbsp;&nbsp;&nbsp;&nbsp;无处无所依，&nbsp;&nbsp;&nbsp;&nbsp;由是而发趣。

&nbsp;&nbsp;&nbsp;&nbsp;此道无有来，&nbsp;&nbsp;&nbsp;&nbsp;此道亦无去，

&nbsp;&nbsp;&nbsp;&nbsp;行斯正道者，&nbsp;&nbsp;&nbsp;&nbsp;寂静而发趣。

&nbsp;&nbsp;&nbsp;&nbsp;我说于此道，&nbsp;&nbsp;&nbsp;&nbsp;此乘此甲胄，

&nbsp;&nbsp;&nbsp;&nbsp;于法无所依，&nbsp;&nbsp;&nbsp;&nbsp;寂静最无上。

&nbsp;&nbsp;&nbsp;&nbsp;一切凡夫法，&nbsp;&nbsp;&nbsp;&nbsp;一切声闻法，

&nbsp;&nbsp;&nbsp;&nbsp;一切缘觉法，&nbsp;&nbsp;&nbsp;&nbsp;一切不可得。

&nbsp;&nbsp;&nbsp;&nbsp;于佛一切法，&nbsp;&nbsp;&nbsp;&nbsp;离垢无上法，

&nbsp;&nbsp;&nbsp;&nbsp;不远亦不近，&nbsp;&nbsp;&nbsp;&nbsp;一切不可得。

&nbsp;&nbsp;&nbsp;&nbsp;于空无相法，&nbsp;&nbsp;&nbsp;&nbsp;无愿无作法，

&nbsp;&nbsp;&nbsp;&nbsp;不远亦不近，&nbsp;&nbsp;&nbsp;&nbsp;一切不可得。

&nbsp;&nbsp;&nbsp;&nbsp;于厌离灭法，&nbsp;&nbsp;&nbsp;&nbsp;涅槃寂静法，

&nbsp;&nbsp;&nbsp;&nbsp;不远亦不近，&nbsp;&nbsp;&nbsp;&nbsp;一切不可得。

&nbsp;&nbsp;&nbsp;&nbsp;此乘此甲胄，&nbsp;&nbsp;&nbsp;&nbsp;此道无所取，

&nbsp;&nbsp;&nbsp;&nbsp;无上不可动，&nbsp;&nbsp;&nbsp;&nbsp;毕竟不可得。

&nbsp;&nbsp;&nbsp;&nbsp;一切法自性，&nbsp;&nbsp;&nbsp;&nbsp;真实希有相，

&nbsp;&nbsp;&nbsp;&nbsp;不可以施设，&nbsp;&nbsp;&nbsp;&nbsp;诸法性空故。

&nbsp;&nbsp;&nbsp;&nbsp;此乘此甲胄，&nbsp;&nbsp;&nbsp;&nbsp;此道无显示，

&nbsp;&nbsp;&nbsp;&nbsp;如诸法自性，&nbsp;&nbsp;&nbsp;&nbsp;彼性亦如是。

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;相性不可得，

&nbsp;&nbsp;&nbsp;&nbsp;于无相性法，&nbsp;&nbsp;&nbsp;&nbsp;我略为开示。

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;一切自性相，

&nbsp;&nbsp;&nbsp;&nbsp;于我如是说，&nbsp;&nbsp;&nbsp;&nbsp;毕竟无所有。

&nbsp;&nbsp;&nbsp;&nbsp;此乘及此道，&nbsp;&nbsp;&nbsp;&nbsp;甲胄自性相，

&nbsp;&nbsp;&nbsp;&nbsp;于彼求言说，&nbsp;&nbsp;&nbsp;&nbsp;毕竟亦非有。

&nbsp;&nbsp;&nbsp;&nbsp;言说非有故，&nbsp;&nbsp;&nbsp;&nbsp;是为希有相，

&nbsp;&nbsp;&nbsp;&nbsp;于彼言说中，&nbsp;&nbsp;&nbsp;&nbsp;语相亦非有。

&nbsp;&nbsp;&nbsp;&nbsp;诸法不可量，&nbsp;&nbsp;&nbsp;&nbsp;无胜无边量，

&nbsp;&nbsp;&nbsp;&nbsp;一切不可测，&nbsp;&nbsp;&nbsp;&nbsp;是故法无上。

&nbsp;&nbsp;&nbsp;&nbsp;此乘此甲胄，&nbsp;&nbsp;&nbsp;&nbsp;此道亦如是，

&nbsp;&nbsp;&nbsp;&nbsp;于彼无相中，&nbsp;&nbsp;&nbsp;&nbsp;如是应随入。

&nbsp;&nbsp;&nbsp;&nbsp;为令诸众生，&nbsp;&nbsp;&nbsp;&nbsp;遍知勤修习，

&nbsp;&nbsp;&nbsp;&nbsp;速逮法光明，&nbsp;&nbsp;&nbsp;&nbsp;故我如是说。

&nbsp;&nbsp;&nbsp;&nbsp;诸法无语言，&nbsp;&nbsp;&nbsp;&nbsp;一切不可说，

&nbsp;&nbsp;&nbsp;&nbsp;于彼诸法中，&nbsp;&nbsp;&nbsp;&nbsp;一切应随入。

&nbsp;&nbsp;&nbsp;&nbsp;以法无言故，&nbsp;&nbsp;&nbsp;&nbsp;于彼应随行，

&nbsp;&nbsp;&nbsp;&nbsp;行无少有行，&nbsp;&nbsp;&nbsp;&nbsp;一切法无行。

&nbsp;&nbsp;&nbsp;&nbsp;无求而乐求，&nbsp;&nbsp;&nbsp;&nbsp;无行而随行，

&nbsp;&nbsp;&nbsp;&nbsp;如是随行者，&nbsp;&nbsp;&nbsp;&nbsp;于义不观察。

&nbsp;&nbsp;&nbsp;&nbsp;汝今于实义，&nbsp;&nbsp;&nbsp;&nbsp;一切应随行，

&nbsp;&nbsp;&nbsp;&nbsp;音声及语言，&nbsp;&nbsp;&nbsp;&nbsp;于彼勿随转。

&nbsp;&nbsp;&nbsp;&nbsp;音声语言中，&nbsp;&nbsp;&nbsp;&nbsp;若得不随转，

&nbsp;&nbsp;&nbsp;&nbsp;于义乃随行，&nbsp;&nbsp;&nbsp;&nbsp;是为求义者。

&nbsp;&nbsp;&nbsp;&nbsp;何者名为义？&nbsp;&nbsp;&nbsp;&nbsp;应知秘密说，

&nbsp;&nbsp;&nbsp;&nbsp;以信无分别，&nbsp;&nbsp;&nbsp;&nbsp;是义乃随行。

&nbsp;&nbsp;&nbsp;&nbsp;明了如是义，&nbsp;&nbsp;&nbsp;&nbsp;能于秘密说，

&nbsp;&nbsp;&nbsp;&nbsp;无执无所著，&nbsp;&nbsp;&nbsp;&nbsp;不行不随转。

&nbsp;&nbsp;&nbsp;&nbsp;若有随行者，&nbsp;&nbsp;&nbsp;&nbsp;彼则随执著；

&nbsp;&nbsp;&nbsp;&nbsp;若无随行者，&nbsp;&nbsp;&nbsp;&nbsp;一切不随转。

&nbsp;&nbsp;&nbsp;&nbsp;由是正忆念，&nbsp;&nbsp;&nbsp;&nbsp;远离于随转，

&nbsp;&nbsp;&nbsp;&nbsp;菩提及生死，&nbsp;&nbsp;&nbsp;&nbsp;二俱不相应。

&nbsp;&nbsp;&nbsp;&nbsp;于彼亦无念，&nbsp;&nbsp;&nbsp;&nbsp;无念为正念，

&nbsp;&nbsp;&nbsp;&nbsp;于念清净故，&nbsp;&nbsp;&nbsp;&nbsp;说为清净者。

&nbsp;&nbsp;&nbsp;&nbsp;若异此修行，&nbsp;&nbsp;&nbsp;&nbsp;远离无上法，

&nbsp;&nbsp;&nbsp;&nbsp;汝应于是义，&nbsp;&nbsp;&nbsp;&nbsp;如说而修习。

&nbsp;&nbsp;&nbsp;&nbsp;若随语言者，&nbsp;&nbsp;&nbsp;&nbsp;是则随音声，

&nbsp;&nbsp;&nbsp;&nbsp;于彼不超过，&nbsp;&nbsp;&nbsp;&nbsp;同于世间法。

&nbsp;&nbsp;&nbsp;&nbsp;音声及文字，&nbsp;&nbsp;&nbsp;&nbsp;不应随彼转，

&nbsp;&nbsp;&nbsp;&nbsp;应知真实义，&nbsp;&nbsp;&nbsp;&nbsp;无行以随行。

&nbsp;&nbsp;&nbsp;&nbsp;实义无音声，&nbsp;&nbsp;&nbsp;&nbsp;亦无有文字，

&nbsp;&nbsp;&nbsp;&nbsp;超过语言故，&nbsp;&nbsp;&nbsp;&nbsp;乃名为实义。

&nbsp;&nbsp;&nbsp;&nbsp;是义应随行，&nbsp;&nbsp;&nbsp;&nbsp;随行无所有，

&nbsp;&nbsp;&nbsp;&nbsp;以行止息故，&nbsp;&nbsp;&nbsp;&nbsp;乃名为实义。

&nbsp;&nbsp;&nbsp;&nbsp;于真实义中，&nbsp;&nbsp;&nbsp;&nbsp;不行以为行，

&nbsp;&nbsp;&nbsp;&nbsp;斯则不退转，&nbsp;&nbsp;&nbsp;&nbsp;不舍于甲胄。

&nbsp;&nbsp;&nbsp;&nbsp;随顺大甲胄，&nbsp;&nbsp;&nbsp;&nbsp;大乘及大道，

&nbsp;&nbsp;&nbsp;&nbsp;趣于安乐处，&nbsp;&nbsp;&nbsp;&nbsp;利益诸众生。

&nbsp;&nbsp;&nbsp;&nbsp;此诸安隐法，&nbsp;&nbsp;&nbsp;&nbsp;我今为汝说，

&nbsp;&nbsp;&nbsp;&nbsp;汝当随义行，&nbsp;&nbsp;&nbsp;&nbsp;能断汝疑惑。

&nbsp;&nbsp;&nbsp;&nbsp;若乘此乘者，&nbsp;&nbsp;&nbsp;&nbsp;乘已当发趣，

&nbsp;&nbsp;&nbsp;&nbsp;速诣大菩提，&nbsp;&nbsp;&nbsp;&nbsp;现证无上觉。

&nbsp;&nbsp;&nbsp;&nbsp;于此最上乘，&nbsp;&nbsp;&nbsp;&nbsp;不乘为速乘，

&nbsp;&nbsp;&nbsp;&nbsp;于道于甲胄，&nbsp;&nbsp;&nbsp;&nbsp;其义亦如是。

&nbsp;&nbsp;&nbsp;&nbsp;于此无上法，&nbsp;&nbsp;&nbsp;&nbsp;精勤修习者，

&nbsp;&nbsp;&nbsp;&nbsp;彼诸众生等，&nbsp;&nbsp;&nbsp;&nbsp;为佛之护念。

&nbsp;&nbsp;&nbsp;&nbsp;于后怖畏时，&nbsp;&nbsp;&nbsp;&nbsp;汝当开此法，

&nbsp;&nbsp;&nbsp;&nbsp;广为诸众生，&nbsp;&nbsp;&nbsp;&nbsp;而作利益者。

&nbsp;&nbsp;&nbsp;&nbsp;于后怖畏时，&nbsp;&nbsp;&nbsp;&nbsp;若能开此法，

&nbsp;&nbsp;&nbsp;&nbsp;所生无上福，&nbsp;&nbsp;&nbsp;&nbsp;其数不可量。

“无边慧，诸菩萨摩诃萨，所被甲胄名曰大胜，亦名无边胜，亦名大庄严；所乘之乘名曰大商，亦名无边光，亦名妙庄严；所行之道名曰无量庄严资粮，亦名无量方便资粮。以是道故，诸善丈夫而发趣于阿耨多罗三藐三菩提。

“复次，无边慧，乃往古昔过无量劫，复倍是数，有佛出世，号栴檀香光明如来、应供、正遍知、明行足、善逝、世间解、无上士、调御丈夫、天人师、佛世尊，劫名电光，国名光明。时，彼刹土地平如掌，无诸杂秽、瓦砾、荆棘，黄金白银而为沙聚，行列国界，睹者欣悦。时，四天下其洲皆广二亿由旬，一一洲中复有四万八千大城。其城一一广十由旬，长二十由旬，垣墙周回，严丽峻极。一一城有八俱胝人止住其中，十千聚落、一千园苑围绕庄严。而此国界，复有种种华树、果树、香树、衣树、上味之树及金刚树间错庄饰。池沼泉流，涯岸端直，八功德水盈满其中，优钵罗华、波头摩华、拘物头华、芬陀利华，杂色辉映靡不周遍。彼栴檀香光明如来，寿六十八俱胝那由他岁，复有六十俱胝那由他诸声闻众以为眷属。彼时人民颜貌端正，安隐快乐，薄贪瞋痴，易可开示，以少劝化而能遍知诸法性相。

“无边慧，复于彼时有转轮王，名一切义成，七宝具足，四天归化。彼阎浮洲有一大城，其城纵广四十由旬，人民炽盛安隐丰乐。宫城之内广五由旬，间以七宝而为庄饰，妙多罗树垂诸铃铎，真金罗网弥覆其上。王之正殿纯绀琉璃，广一由旬，四面千柱。其殿之上复有千楼，高峻严丽，众宝装饰。于其殿前，有大香池周环澄澈。其傍复有十六香光小池，七宝所成，布列围绕。一一池间流渠激注，出妙音声如奏众乐。一一小池有八阶道，香光大池三十二道，一一阶道纯金所成。宝树行列，宝网弥覆，上妙香气遍满城中，故号彼池名曰香光。无边慧，彼转轮王有四夫人，一名无边音，二名贤善音，三名众妙音，四名鹅王音。一一夫人各有二子，一名不空胜，二名贤胜，三名龙胜，四名胜音，五名妙音，六名梵音，七名胜云，八名云音。婇女六亿，诸子十千。

“尔时，彼王于内宫中，与其眷属娱乐嬉戏，忽于空中见一如来妙色之身。时，彼如来即告王言：‘大王，应被无上甲胄，乘无上乘，而发趣于阿耨多罗三藐三菩提，授诸众生智慧之药。勿得贪著人天五欲！此大甲胄而能摄受无上安乐，此无上乘而能诱入无上园苑，入此中者不复退还。一切人天种种诸欲，皆是无常变坏之法，势不久住，须臾磨灭。’无边慧，尔时一切义成大王，闻此说已，于彼如来而白言曰：‘其谁能示斯大甲胄，如彼甲胄而严被之？其谁能示斯之大乘，如彼大乘而乘御之？其谁能示斯之大道，如彼大道而发趣之？’时彼如来告一切义成大王言：‘大王当知，有栴檀香光明如来，王应诣彼。当为大王演说斯法，被大甲胄，乘于大乘，趣于大道。’时彼如来如是说已，欻然不现。

“无边慧，尔时一切义成大王，睹斯事已，悚栗毛竖，发希有心便生怖畏，不乐人天种种欲乐，厌舍一切诸行有为，求大甲胄、大乘、大道。即与八子及四夫人并余诸子、婇女侍从俱，往诣彼栴檀香光明如来所。既到彼已，与其眷属恭敬作礼，稽首佛足。即以一百檀卢那七宝杂华，散于如来应正遍知；复以无量支婆罗，奉献如来及声闻众；复以一切安乐资具，满十千岁而供养之。从是以后，弃舍王位，与其眷属，于栴檀香光明如来法中出家。无边慧，时彼栴檀香光明如来，知一切义成比丘及其眷属至乐之心，便为开示甲胄庄严、大乘庄严。彼既闻已发坚固心，为深法故尽其躯命，端坐思惟，精勤无退，常近如来，而于世间一切诸欲得无动念。

“无边慧，时彼如来，问一切义成比丘言：‘善男子，汝于今时，被大甲胄，乘于大乘，发趣道耶？以是道故而能成就一切智智、无等等智，汝当如理精勤修习。’彼一切义成比丘白栴檀香光明如来言：‘世尊，我于今时乃不见有名甲胄法，亦不见有能被甲胄者，亦不见有被甲所从，亦不见有被甲之处。世尊，我不见有名乘之法，亦不见有乘大乘者，亦不见有乘之所从，亦不见有乘大乘处。世尊，我不见有名道之法，亦复不见由此道故已发趣者、今发趣者，亦不见有道之所从，亦不见有道之处所。世尊，我于阿耨多罗三藐三菩提，若远若近、若去来今，无得无见。如我今者作是观时，实无少法而可亲近而可证者。若我无证，世尊，宁当而问我言：被大甲胄，乘于大乘，发趣道耶？世尊，一切知者、一切见者，如我等比于法修行，唯有如来乃能了知，非诸声闻、缘觉境界。’无边慧，彼一切义成比丘于如来前作是说时，与其眷属便得菩萨无生法忍，得法忍故皆不退转。尔时，栴檀香光明如来悉为授记：‘过五百阿僧祇劫，当证阿耨多罗三藐三菩提。’彼闻授记欢喜踊跃，上升虚空高七多罗，即以偈颂赞如来曰：

&nbsp;&nbsp;&nbsp;&nbsp;“‘无量大名称，&nbsp;&nbsp;&nbsp;&nbsp;挺特如山王，

&nbsp;&nbsp;&nbsp;&nbsp;世尊一切智，&nbsp;&nbsp;&nbsp;&nbsp;能演诸功德。

&nbsp;&nbsp;&nbsp;&nbsp;佛眼悉明见，&nbsp;&nbsp;&nbsp;&nbsp;犹如日照临，

&nbsp;&nbsp;&nbsp;&nbsp;尊严大会中，&nbsp;&nbsp;&nbsp;&nbsp;我礼如来足。

&nbsp;&nbsp;&nbsp;&nbsp;无量德资粮，&nbsp;&nbsp;&nbsp;&nbsp;佛智已圆满，

&nbsp;&nbsp;&nbsp;&nbsp;我等亦当得，&nbsp;&nbsp;&nbsp;&nbsp;世尊无上智。

&nbsp;&nbsp;&nbsp;&nbsp;无上大光明，&nbsp;&nbsp;&nbsp;&nbsp;普照于人天，

&nbsp;&nbsp;&nbsp;&nbsp;开示诸法藏，&nbsp;&nbsp;&nbsp;&nbsp;无边功德海。

&nbsp;&nbsp;&nbsp;&nbsp;智慧常无失，&nbsp;&nbsp;&nbsp;&nbsp;正觉离烦恼，

&nbsp;&nbsp;&nbsp;&nbsp;慧光大精进，&nbsp;&nbsp;&nbsp;&nbsp;我礼深功德。

&nbsp;&nbsp;&nbsp;&nbsp;大龙大庄严，&nbsp;&nbsp;&nbsp;&nbsp;众相以严身，

&nbsp;&nbsp;&nbsp;&nbsp;安住如须弥，&nbsp;&nbsp;&nbsp;&nbsp;御众无伦匹。

&nbsp;&nbsp;&nbsp;&nbsp;能为世导师，&nbsp;&nbsp;&nbsp;&nbsp;映蔽人天众，

&nbsp;&nbsp;&nbsp;&nbsp;演说无所畏，&nbsp;&nbsp;&nbsp;&nbsp;我礼胜丈夫。

&nbsp;&nbsp;&nbsp;&nbsp;世尊大牟尼，&nbsp;&nbsp;&nbsp;&nbsp;无边功德海，

&nbsp;&nbsp;&nbsp;&nbsp;能开我法眼，&nbsp;&nbsp;&nbsp;&nbsp;令我被甲胄。

&nbsp;&nbsp;&nbsp;&nbsp;然我一切时，&nbsp;&nbsp;&nbsp;&nbsp;为乘大乘者，

&nbsp;&nbsp;&nbsp;&nbsp;常于此胜道，&nbsp;&nbsp;&nbsp;&nbsp;发趣更无余。

&nbsp;&nbsp;&nbsp;&nbsp;牟尼勇猛尊，&nbsp;&nbsp;&nbsp;&nbsp;觉知一切法，

&nbsp;&nbsp;&nbsp;&nbsp;世无有过者，&nbsp;&nbsp;&nbsp;&nbsp;我等咸归命。’

“无边慧，彼栴檀香光明如来应正遍知说此法时，成熟无量无数众生。一切义成比丘从是已后，与其眷属供养承事无量无数诸佛世尊，过五百阿僧祇劫，证阿耨多罗三藐三菩提，号曰超无边境界王如来。彼佛刹土，所有功德广长之相，亦如栴檀香光明如来应正遍知光明世界无有异也。诸声闻众其数无量。王之夫人诸子眷属，亦过五百阿僧祇劫，皆证阿耨多罗三藐三菩提。

“无边慧，诸菩萨摩诃萨，被大甲胄，乘于大乘，于此道中，持大法炬，作大法明，放大法光，建大法幢，击大法鼓，乘大法船，以摄大法而发趣之。善丈夫戏而游戏之，霔以法雨润于众生，皆令欢喜，精勤勇进，而发趣于阿耨多罗三藐三菩提。

“无边慧，诸菩萨摩诃萨，住此道时得法光明，以光明故能见一切诸法缘起，自性本空，自性无相，自性无起。不于色中而见于色；受、想、行、识亦复如是，不于识中而见于识，异识缘起，了知识相自性本空，自性无相，自性无起，但属众缘见缘和合，众缘亦空无相无起。作是见时，不于眼中而见于眼；耳、鼻、舌、身、意亦如是，不于意中而见于意，异意缘起，了知意相自性本空，自性无相，自性无起。乃至地界、水界、火界、风界、空界，欲界、色界及无色界，无有作者，无有受者，不于少法见有少法，异缘而起属众因缘，自性无相，自性无起，缘性亦空无相无起。无边慧，是为诸菩萨摩诃萨，住此道观察缘起；作是观已，能以智慧，于缘起中证真实际。以斯一切法光明故，如来十力、四无所畏、十八不共、大慈大悲大喜大舍，乃至一切诸佛之法，速得圆满。”

尔时，世尊而说偈言：

&nbsp;&nbsp;&nbsp;&nbsp;“菩萨无畏者，&nbsp;&nbsp;&nbsp;&nbsp;如是能安住，

&nbsp;&nbsp;&nbsp;&nbsp;作大法光明，&nbsp;&nbsp;&nbsp;&nbsp;妙智而发趣。

&nbsp;&nbsp;&nbsp;&nbsp;建于大法幢，&nbsp;&nbsp;&nbsp;&nbsp;此幢无有上，

&nbsp;&nbsp;&nbsp;&nbsp;一切佛法中，&nbsp;&nbsp;&nbsp;&nbsp;正念而发趣。

&nbsp;&nbsp;&nbsp;&nbsp;智慧善游戏，&nbsp;&nbsp;&nbsp;&nbsp;法施诸众生，

&nbsp;&nbsp;&nbsp;&nbsp;霔于大法雨，&nbsp;&nbsp;&nbsp;&nbsp;无畏而发趣。

&nbsp;&nbsp;&nbsp;&nbsp;以法润众生，&nbsp;&nbsp;&nbsp;&nbsp;皆令得欢喜，

&nbsp;&nbsp;&nbsp;&nbsp;以是诸菩萨，&nbsp;&nbsp;&nbsp;&nbsp;妙善而发趣。

&nbsp;&nbsp;&nbsp;&nbsp;如是诸菩萨，&nbsp;&nbsp;&nbsp;&nbsp;得大法光明，

&nbsp;&nbsp;&nbsp;&nbsp;能于正法中，&nbsp;&nbsp;&nbsp;&nbsp;勇猛善安住。

&nbsp;&nbsp;&nbsp;&nbsp;由是法光明，&nbsp;&nbsp;&nbsp;&nbsp;了知一切法，

&nbsp;&nbsp;&nbsp;&nbsp;以众缘故起，&nbsp;&nbsp;&nbsp;&nbsp;一切无坚实。

&nbsp;&nbsp;&nbsp;&nbsp;诸法自性空，&nbsp;&nbsp;&nbsp;&nbsp;自性无有相，

&nbsp;&nbsp;&nbsp;&nbsp;自性无有生，&nbsp;&nbsp;&nbsp;&nbsp;自性无有体。

&nbsp;&nbsp;&nbsp;&nbsp;诸法以众缘，&nbsp;&nbsp;&nbsp;&nbsp;和合而共起，

&nbsp;&nbsp;&nbsp;&nbsp;众缘和合故，&nbsp;&nbsp;&nbsp;&nbsp;自性无所有。

&nbsp;&nbsp;&nbsp;&nbsp;菩萨能观察，&nbsp;&nbsp;&nbsp;&nbsp;了众缘亦空，

&nbsp;&nbsp;&nbsp;&nbsp;众缘自性空，&nbsp;&nbsp;&nbsp;&nbsp;自性无有相，

&nbsp;&nbsp;&nbsp;&nbsp;亦无有生起，&nbsp;&nbsp;&nbsp;&nbsp;亦非有所作，

&nbsp;&nbsp;&nbsp;&nbsp;如是观察者，&nbsp;&nbsp;&nbsp;&nbsp;于法勤修习。

&nbsp;&nbsp;&nbsp;&nbsp;诸起无体故，&nbsp;&nbsp;&nbsp;&nbsp;众缘亦非缘，

&nbsp;&nbsp;&nbsp;&nbsp;如是如理观，&nbsp;&nbsp;&nbsp;&nbsp;能知一切法。

&nbsp;&nbsp;&nbsp;&nbsp;观诸色受想，&nbsp;&nbsp;&nbsp;&nbsp;行识亦如是，

&nbsp;&nbsp;&nbsp;&nbsp;皆以众因缘，&nbsp;&nbsp;&nbsp;&nbsp;由斯诸蕴起。

&nbsp;&nbsp;&nbsp;&nbsp;诸蕴无有实，&nbsp;&nbsp;&nbsp;&nbsp;自性本来空，

&nbsp;&nbsp;&nbsp;&nbsp;性空故无相，&nbsp;&nbsp;&nbsp;&nbsp;一切无所起。

&nbsp;&nbsp;&nbsp;&nbsp;诸蕴远离相，&nbsp;&nbsp;&nbsp;&nbsp;离相则无生，

&nbsp;&nbsp;&nbsp;&nbsp;无生则无灭，&nbsp;&nbsp;&nbsp;&nbsp;诸蕴如是相。

&nbsp;&nbsp;&nbsp;&nbsp;无相妄有相，&nbsp;&nbsp;&nbsp;&nbsp;彼相从何有？

&nbsp;&nbsp;&nbsp;&nbsp;诸法无体故，&nbsp;&nbsp;&nbsp;&nbsp;斯蕴亦无性。

&nbsp;&nbsp;&nbsp;&nbsp;界处亦如是，&nbsp;&nbsp;&nbsp;&nbsp;一切从缘起，

&nbsp;&nbsp;&nbsp;&nbsp;自性本来空，&nbsp;&nbsp;&nbsp;&nbsp;无相无有体。

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;法体不可得，

&nbsp;&nbsp;&nbsp;&nbsp;了知一切法，&nbsp;&nbsp;&nbsp;&nbsp;名义思惟者。

&nbsp;&nbsp;&nbsp;&nbsp;欲色无色界，&nbsp;&nbsp;&nbsp;&nbsp;一切从缘起，

&nbsp;&nbsp;&nbsp;&nbsp;自性本来空，&nbsp;&nbsp;&nbsp;&nbsp;无相亦无体。

&nbsp;&nbsp;&nbsp;&nbsp;观此能观智，&nbsp;&nbsp;&nbsp;&nbsp;何能知彼境？

&nbsp;&nbsp;&nbsp;&nbsp;此智及彼境，&nbsp;&nbsp;&nbsp;&nbsp;自性常远离。

&nbsp;&nbsp;&nbsp;&nbsp;所起及众缘，&nbsp;&nbsp;&nbsp;&nbsp;此二俱无作，

&nbsp;&nbsp;&nbsp;&nbsp;能作如是知，&nbsp;&nbsp;&nbsp;&nbsp;斯为真实相。

&nbsp;&nbsp;&nbsp;&nbsp;无相以相说，&nbsp;&nbsp;&nbsp;&nbsp;菩萨由斯入，

&nbsp;&nbsp;&nbsp;&nbsp;而亦不分别，&nbsp;&nbsp;&nbsp;&nbsp;若相及无相。

&nbsp;&nbsp;&nbsp;&nbsp;如斯善智者，&nbsp;&nbsp;&nbsp;&nbsp;能见真实相，

&nbsp;&nbsp;&nbsp;&nbsp;于诸法界中，&nbsp;&nbsp;&nbsp;&nbsp;不作少法相。

&nbsp;&nbsp;&nbsp;&nbsp;若法及法界，&nbsp;&nbsp;&nbsp;&nbsp;此二俱无相，

&nbsp;&nbsp;&nbsp;&nbsp;诸法远离相，&nbsp;&nbsp;&nbsp;&nbsp;说名为法界。

&nbsp;&nbsp;&nbsp;&nbsp;说名法界者，&nbsp;&nbsp;&nbsp;&nbsp;无界无非界，

&nbsp;&nbsp;&nbsp;&nbsp;虽名为法界，&nbsp;&nbsp;&nbsp;&nbsp;然实不可得。

&nbsp;&nbsp;&nbsp;&nbsp;思惟此义时，&nbsp;&nbsp;&nbsp;&nbsp;不念不可得，

&nbsp;&nbsp;&nbsp;&nbsp;离诸分别故，&nbsp;&nbsp;&nbsp;&nbsp;获大法光明。

&nbsp;&nbsp;&nbsp;&nbsp;诸法无性故，&nbsp;&nbsp;&nbsp;&nbsp;光明亦无性，

&nbsp;&nbsp;&nbsp;&nbsp;由斯观察故，&nbsp;&nbsp;&nbsp;&nbsp;复得法光明。

&nbsp;&nbsp;&nbsp;&nbsp;不见能观智，&nbsp;&nbsp;&nbsp;&nbsp;斯见亦不见，

&nbsp;&nbsp;&nbsp;&nbsp;见法虚妄故，&nbsp;&nbsp;&nbsp;&nbsp;说此名为观。

&nbsp;&nbsp;&nbsp;&nbsp;光明不思议，&nbsp;&nbsp;&nbsp;&nbsp;无边无有量，

&nbsp;&nbsp;&nbsp;&nbsp;见诸法皆空，&nbsp;&nbsp;&nbsp;&nbsp;说名不分别。

&nbsp;&nbsp;&nbsp;&nbsp;若法有诸相，&nbsp;&nbsp;&nbsp;&nbsp;常无证入者，

&nbsp;&nbsp;&nbsp;&nbsp;闻斯净法音，&nbsp;&nbsp;&nbsp;&nbsp;应生大欢喜。

&nbsp;&nbsp;&nbsp;&nbsp;若法无有生，&nbsp;&nbsp;&nbsp;&nbsp;常无分别者，

&nbsp;&nbsp;&nbsp;&nbsp;闻斯净法音，&nbsp;&nbsp;&nbsp;&nbsp;寂然获安乐。

&nbsp;&nbsp;&nbsp;&nbsp;若后末世时，&nbsp;&nbsp;&nbsp;&nbsp;闻斯无上法，

&nbsp;&nbsp;&nbsp;&nbsp;应说彼众生，&nbsp;&nbsp;&nbsp;&nbsp;久集诸功德。

&nbsp;&nbsp;&nbsp;&nbsp;若后末世时，&nbsp;&nbsp;&nbsp;&nbsp;闻斯无上法，

&nbsp;&nbsp;&nbsp;&nbsp;当于此法中，&nbsp;&nbsp;&nbsp;&nbsp;以速而发趣。

## 大宝积经卷第二十四

### 被甲庄严会第七之四

“复次，无边慧，诸菩萨摩诃萨，如是观察一切法时，便于诸法得法光明。不于空中而见于空，亦不离空而见于空，不见少法与空相应、若不相应，不以空空，不见于空，不见不空，亦不以见观一切法。作是见时，不于无相而见无相，不异无相而见无相，亦无少法而与无相若相应、若不相应，不于无相以无相见，不于有相以有相见，非有相见，非无相见，无生无作亦复如是。不于尽中而见于尽，亦不异尽而见于尽，不见少法与尽相应、若不相应，亦不于尽而以尽见，亦不于尽以无尽见，亦非尽见、非无尽见。诸菩萨摩诃萨作是见时，无有少法若可得见、不可得见，若可显了、不可显了，若可趣入、不可趣入，若可觉知、不可觉知。无边慧，是为菩萨摩诃萨安住斯道大法光明，法光明故见一切法悉无有边，于边、于中亦无所执，无所执故于佛法中而发趣之。”

尔时，世尊而说偈言：

&nbsp;&nbsp;&nbsp;&nbsp;“不于空见空，&nbsp;&nbsp;&nbsp;&nbsp;不异空见空，

&nbsp;&nbsp;&nbsp;&nbsp;能作如是见，&nbsp;&nbsp;&nbsp;&nbsp;说名为见空。

&nbsp;&nbsp;&nbsp;&nbsp;不住于少法，&nbsp;&nbsp;&nbsp;&nbsp;亦不见少法，

&nbsp;&nbsp;&nbsp;&nbsp;于彼空相应，&nbsp;&nbsp;&nbsp;&nbsp;及以不相应。

&nbsp;&nbsp;&nbsp;&nbsp;空以自性空，&nbsp;&nbsp;&nbsp;&nbsp;于空无所取，

&nbsp;&nbsp;&nbsp;&nbsp;以无所取故，&nbsp;&nbsp;&nbsp;&nbsp;能知一切法。

&nbsp;&nbsp;&nbsp;&nbsp;于见无所取，&nbsp;&nbsp;&nbsp;&nbsp;于观无所执，

&nbsp;&nbsp;&nbsp;&nbsp;能知见与观，&nbsp;&nbsp;&nbsp;&nbsp;此二俱不受。

&nbsp;&nbsp;&nbsp;&nbsp;于见悉清净，&nbsp;&nbsp;&nbsp;&nbsp;于观不可得，

&nbsp;&nbsp;&nbsp;&nbsp;如是观诸法，&nbsp;&nbsp;&nbsp;&nbsp;毕竟无所执。

&nbsp;&nbsp;&nbsp;&nbsp;不以无相见，&nbsp;&nbsp;&nbsp;&nbsp;不以无相观，

&nbsp;&nbsp;&nbsp;&nbsp;亦不于无相，&nbsp;&nbsp;&nbsp;&nbsp;而作无相观。

&nbsp;&nbsp;&nbsp;&nbsp;无相无所显，&nbsp;&nbsp;&nbsp;&nbsp;无愿不可得，

&nbsp;&nbsp;&nbsp;&nbsp;无有少法体，&nbsp;&nbsp;&nbsp;&nbsp;而可修习者。

&nbsp;&nbsp;&nbsp;&nbsp;不念于无相，&nbsp;&nbsp;&nbsp;&nbsp;亦不念无愿，

&nbsp;&nbsp;&nbsp;&nbsp;如是无分别，&nbsp;&nbsp;&nbsp;&nbsp;显了相无相。

&nbsp;&nbsp;&nbsp;&nbsp;不趣于无相，&nbsp;&nbsp;&nbsp;&nbsp;亦不入无相，

&nbsp;&nbsp;&nbsp;&nbsp;无趣无所入，&nbsp;&nbsp;&nbsp;&nbsp;显了平等住。

&nbsp;&nbsp;&nbsp;&nbsp;智人不见相，&nbsp;&nbsp;&nbsp;&nbsp;亦不见无相，

&nbsp;&nbsp;&nbsp;&nbsp;不见不思惟，&nbsp;&nbsp;&nbsp;&nbsp;一切无显了。

&nbsp;&nbsp;&nbsp;&nbsp;若人常思惟，&nbsp;&nbsp;&nbsp;&nbsp;无思无显了，

&nbsp;&nbsp;&nbsp;&nbsp;于思及显了，&nbsp;&nbsp;&nbsp;&nbsp;平等平等住。

&nbsp;&nbsp;&nbsp;&nbsp;如是于无相，&nbsp;&nbsp;&nbsp;&nbsp;无作亦复然，

&nbsp;&nbsp;&nbsp;&nbsp;虽显无所显，&nbsp;&nbsp;&nbsp;&nbsp;思惟了知故。

&nbsp;&nbsp;&nbsp;&nbsp;无生亦如是，&nbsp;&nbsp;&nbsp;&nbsp;曾无少法生，

&nbsp;&nbsp;&nbsp;&nbsp;自性无所有，&nbsp;&nbsp;&nbsp;&nbsp;显了而无体。

&nbsp;&nbsp;&nbsp;&nbsp;若生若无生，&nbsp;&nbsp;&nbsp;&nbsp;有作及无作，

&nbsp;&nbsp;&nbsp;&nbsp;亦无少所执，&nbsp;&nbsp;&nbsp;&nbsp;智者不分别。

&nbsp;&nbsp;&nbsp;&nbsp;念慧无所动，&nbsp;&nbsp;&nbsp;&nbsp;显了无思择，

&nbsp;&nbsp;&nbsp;&nbsp;有体及无体，&nbsp;&nbsp;&nbsp;&nbsp;平等离诸性。

&nbsp;&nbsp;&nbsp;&nbsp;不于尽见尽，&nbsp;&nbsp;&nbsp;&nbsp;亦不见无尽，

&nbsp;&nbsp;&nbsp;&nbsp;显了无所见，&nbsp;&nbsp;&nbsp;&nbsp;尽智无过上。

&nbsp;&nbsp;&nbsp;&nbsp;若尽若无尽，&nbsp;&nbsp;&nbsp;&nbsp;二俱不分别，

&nbsp;&nbsp;&nbsp;&nbsp;以无分别故，&nbsp;&nbsp;&nbsp;&nbsp;无念平等住。

&nbsp;&nbsp;&nbsp;&nbsp;于尽无尽见，&nbsp;&nbsp;&nbsp;&nbsp;亦无无尽见，

&nbsp;&nbsp;&nbsp;&nbsp;如是见尽时，&nbsp;&nbsp;&nbsp;&nbsp;不执尽无尽。

&nbsp;&nbsp;&nbsp;&nbsp;若于尽无尽，&nbsp;&nbsp;&nbsp;&nbsp;一切无所执，

&nbsp;&nbsp;&nbsp;&nbsp;以无所执故，&nbsp;&nbsp;&nbsp;&nbsp;尽智当显了。

&nbsp;&nbsp;&nbsp;&nbsp;尽智之境界，&nbsp;&nbsp;&nbsp;&nbsp;无畏之所得，

&nbsp;&nbsp;&nbsp;&nbsp;显了斯法故，&nbsp;&nbsp;&nbsp;&nbsp;菩萨善安住。”

尔时，众中复有菩萨摩诃萨，名曰胜慧，从坐而起，偏袒右肩，右膝著地，合掌向佛，白言：“世尊，诸菩萨摩诃萨，为欲摄取诸法智故，起于修行，乃能得此大法光明。于法光明无少可见，法光明故了一切法有为无为、世间出世间、若顺若逆、若有戏论若无戏论。世尊，此法光明，岂诸菩萨摩诃萨无修行而当得耶？”

尔时，世尊告胜慧菩萨摩诃萨言：“胜慧，诸菩萨摩诃萨无少修行，无胜修行，不随修行，不遍修行，能得无边大法光明。诸菩萨摩诃萨，尚不可得，不可见耳！况菩萨行，而当可得，当可见乎？如何乃见？若干劫行，能得无边大法光明。诸菩萨摩诃萨，一切行息，所行清净，得法光明。法光明行，非数量行，非随相行，从何施设一切诸行？然所修行，非施设行而亦不离。胜慧，诸菩萨摩诃萨住此行时，舍一切行，无所执取。具斯行者，非数量行，非随相行，无相无行，乃能得此大法光明。”

尔时，世尊而说偈言：

&nbsp;&nbsp;&nbsp;&nbsp;“菩萨无所行，&nbsp;&nbsp;&nbsp;&nbsp;而亦无有行，

&nbsp;&nbsp;&nbsp;&nbsp;得无有行者，&nbsp;&nbsp;&nbsp;&nbsp;无畏而发趣。

&nbsp;&nbsp;&nbsp;&nbsp;未曾有胜行，&nbsp;&nbsp;&nbsp;&nbsp;亦无有遍行，

&nbsp;&nbsp;&nbsp;&nbsp;无行无胜行，&nbsp;&nbsp;&nbsp;&nbsp;平等而发趣。

&nbsp;&nbsp;&nbsp;&nbsp;此行无示现，&nbsp;&nbsp;&nbsp;&nbsp;示无有诸相，

&nbsp;&nbsp;&nbsp;&nbsp;无相无行者，&nbsp;&nbsp;&nbsp;&nbsp;斯为行之相。

&nbsp;&nbsp;&nbsp;&nbsp;菩萨无相行，&nbsp;&nbsp;&nbsp;&nbsp;不住于诸事，

&nbsp;&nbsp;&nbsp;&nbsp;无行无所住，&nbsp;&nbsp;&nbsp;&nbsp;智者乃成就。

&nbsp;&nbsp;&nbsp;&nbsp;无行则无动，&nbsp;&nbsp;&nbsp;&nbsp;斯行为无上，

&nbsp;&nbsp;&nbsp;&nbsp;能行不动行，&nbsp;&nbsp;&nbsp;&nbsp;勇进而发趣。

&nbsp;&nbsp;&nbsp;&nbsp;菩萨不可得，&nbsp;&nbsp;&nbsp;&nbsp;行亦不可见，

&nbsp;&nbsp;&nbsp;&nbsp;亦不见色身，&nbsp;&nbsp;&nbsp;&nbsp;斯为善顺者。

&nbsp;&nbsp;&nbsp;&nbsp;无色无形相，&nbsp;&nbsp;&nbsp;&nbsp;故无一切行，

&nbsp;&nbsp;&nbsp;&nbsp;于见无所取，&nbsp;&nbsp;&nbsp;&nbsp;斯为无比行。

&nbsp;&nbsp;&nbsp;&nbsp;菩萨无上行，&nbsp;&nbsp;&nbsp;&nbsp;不堕于施设，

&nbsp;&nbsp;&nbsp;&nbsp;亦无有迁变，&nbsp;&nbsp;&nbsp;&nbsp;于中无所执。

&nbsp;&nbsp;&nbsp;&nbsp;行无施设故，&nbsp;&nbsp;&nbsp;&nbsp;乃为无上行，

&nbsp;&nbsp;&nbsp;&nbsp;若得如是行，&nbsp;&nbsp;&nbsp;&nbsp;获大法光明。

&nbsp;&nbsp;&nbsp;&nbsp;菩萨所修行，&nbsp;&nbsp;&nbsp;&nbsp;无言无劫量，

&nbsp;&nbsp;&nbsp;&nbsp;能以无量劫，&nbsp;&nbsp;&nbsp;&nbsp;显说于诸行。

&nbsp;&nbsp;&nbsp;&nbsp;菩萨行清净，&nbsp;&nbsp;&nbsp;&nbsp;清净妙安住，

&nbsp;&nbsp;&nbsp;&nbsp;悉舍一切行，&nbsp;&nbsp;&nbsp;&nbsp;曾无摄取者。

&nbsp;&nbsp;&nbsp;&nbsp;菩萨恒住舍，&nbsp;&nbsp;&nbsp;&nbsp;守护于诸行，

&nbsp;&nbsp;&nbsp;&nbsp;已舍一切行，&nbsp;&nbsp;&nbsp;&nbsp;于舍妙安住。

&nbsp;&nbsp;&nbsp;&nbsp;菩萨无边行，&nbsp;&nbsp;&nbsp;&nbsp;离边及无边，

&nbsp;&nbsp;&nbsp;&nbsp;彼行无所动，&nbsp;&nbsp;&nbsp;&nbsp;名为无上行。

&nbsp;&nbsp;&nbsp;&nbsp;菩萨无相行，&nbsp;&nbsp;&nbsp;&nbsp;斯行为无上，

&nbsp;&nbsp;&nbsp;&nbsp;修行此行时，&nbsp;&nbsp;&nbsp;&nbsp;超越诸魔界。

&nbsp;&nbsp;&nbsp;&nbsp;菩萨无相行，&nbsp;&nbsp;&nbsp;&nbsp;明了于无相，

&nbsp;&nbsp;&nbsp;&nbsp;若相及无相，&nbsp;&nbsp;&nbsp;&nbsp;一切无所依。

&nbsp;&nbsp;&nbsp;&nbsp;菩萨住此智，&nbsp;&nbsp;&nbsp;&nbsp;此行善成就，

&nbsp;&nbsp;&nbsp;&nbsp;无有少所行，&nbsp;&nbsp;&nbsp;&nbsp;说名不行者。

&nbsp;&nbsp;&nbsp;&nbsp;菩萨常清净，&nbsp;&nbsp;&nbsp;&nbsp;于行无所畏，

&nbsp;&nbsp;&nbsp;&nbsp;正念而发趣，&nbsp;&nbsp;&nbsp;&nbsp;斯为善安住。”

尔时，胜慧菩萨摩诃萨，复白佛言：“希有世尊！诸善丈夫若干修行，乃为甚深！非诸愚夫有相有为所修行者，少能行之。世尊，无有少法入此行中，是故此行为善丈夫平等之行。世尊，善丈夫行，非诸数量边际能测。”

尔时，胜慧菩萨摩诃萨，即以偈颂赞如来曰：

&nbsp;&nbsp;&nbsp;&nbsp;“大雄正等觉，&nbsp;&nbsp;&nbsp;&nbsp;无上两足尊，

&nbsp;&nbsp;&nbsp;&nbsp;演说甚深行，&nbsp;&nbsp;&nbsp;&nbsp;饶益诸菩萨。

&nbsp;&nbsp;&nbsp;&nbsp;世尊妙辩才，&nbsp;&nbsp;&nbsp;&nbsp;其量颇难测，

&nbsp;&nbsp;&nbsp;&nbsp;无边辩才者，&nbsp;&nbsp;&nbsp;&nbsp;最胜大丈夫。

&nbsp;&nbsp;&nbsp;&nbsp;法王息讥论，&nbsp;&nbsp;&nbsp;&nbsp;斯由正遍知，

&nbsp;&nbsp;&nbsp;&nbsp;乃为诸菩萨，&nbsp;&nbsp;&nbsp;&nbsp;说此无上行。

&nbsp;&nbsp;&nbsp;&nbsp;世尊能演说，&nbsp;&nbsp;&nbsp;&nbsp;灭行之方便，

&nbsp;&nbsp;&nbsp;&nbsp;于行悉超过，&nbsp;&nbsp;&nbsp;&nbsp;智人当发趣。

&nbsp;&nbsp;&nbsp;&nbsp;大龙不思议，&nbsp;&nbsp;&nbsp;&nbsp;无边智境界，

&nbsp;&nbsp;&nbsp;&nbsp;遍知两足尊，&nbsp;&nbsp;&nbsp;&nbsp;善开斯妙行。

&nbsp;&nbsp;&nbsp;&nbsp;世尊所开示，&nbsp;&nbsp;&nbsp;&nbsp;牟尼不动行，

&nbsp;&nbsp;&nbsp;&nbsp;此行无能动，&nbsp;&nbsp;&nbsp;&nbsp;故名无比行。

&nbsp;&nbsp;&nbsp;&nbsp;大雄大牟尼，&nbsp;&nbsp;&nbsp;&nbsp;往昔所修行，

&nbsp;&nbsp;&nbsp;&nbsp;设以多劫行，&nbsp;&nbsp;&nbsp;&nbsp;无人能到者。

&nbsp;&nbsp;&nbsp;&nbsp;菩萨闻斯法，&nbsp;&nbsp;&nbsp;&nbsp;虽住于世间，

&nbsp;&nbsp;&nbsp;&nbsp;而于诸种智，&nbsp;&nbsp;&nbsp;&nbsp;不久亦当证。

&nbsp;&nbsp;&nbsp;&nbsp;我等愍众生，&nbsp;&nbsp;&nbsp;&nbsp;当于末世中，

&nbsp;&nbsp;&nbsp;&nbsp;于此无上法，&nbsp;&nbsp;&nbsp;&nbsp;能为护持者。

&nbsp;&nbsp;&nbsp;&nbsp;我等闻斯法，&nbsp;&nbsp;&nbsp;&nbsp;当于末世中，

&nbsp;&nbsp;&nbsp;&nbsp;为诸众生故，&nbsp;&nbsp;&nbsp;&nbsp;能行亦能说。

&nbsp;&nbsp;&nbsp;&nbsp;我等以光明，&nbsp;&nbsp;&nbsp;&nbsp;当于末世中，

&nbsp;&nbsp;&nbsp;&nbsp;为诸求法者，&nbsp;&nbsp;&nbsp;&nbsp;而兴大利益。

&nbsp;&nbsp;&nbsp;&nbsp;我等发誓愿，&nbsp;&nbsp;&nbsp;&nbsp;当于末世中，

&nbsp;&nbsp;&nbsp;&nbsp;为诸众生故，&nbsp;&nbsp;&nbsp;&nbsp;护持而建立。

&nbsp;&nbsp;&nbsp;&nbsp;我等常思念，&nbsp;&nbsp;&nbsp;&nbsp;当于末世中，

&nbsp;&nbsp;&nbsp;&nbsp;供养佛法海，&nbsp;&nbsp;&nbsp;&nbsp;愿持无上法。

&nbsp;&nbsp;&nbsp;&nbsp;我等于法藏，&nbsp;&nbsp;&nbsp;&nbsp;当为胜丈夫，

&nbsp;&nbsp;&nbsp;&nbsp;愿持此法门，&nbsp;&nbsp;&nbsp;&nbsp;守护令久住。

&nbsp;&nbsp;&nbsp;&nbsp;我等于法水，&nbsp;&nbsp;&nbsp;&nbsp;誓愿悉能饮，

&nbsp;&nbsp;&nbsp;&nbsp;而于此法门，&nbsp;&nbsp;&nbsp;&nbsp;当为守护者。

&nbsp;&nbsp;&nbsp;&nbsp;我等闻法已，&nbsp;&nbsp;&nbsp;&nbsp;当于末世中，

&nbsp;&nbsp;&nbsp;&nbsp;愿为大丈夫，&nbsp;&nbsp;&nbsp;&nbsp;受持佛正法。

&nbsp;&nbsp;&nbsp;&nbsp;我等宁失命，&nbsp;&nbsp;&nbsp;&nbsp;不舍无上法，

&nbsp;&nbsp;&nbsp;&nbsp;愿于此法中，&nbsp;&nbsp;&nbsp;&nbsp;而为持法者。

&nbsp;&nbsp;&nbsp;&nbsp;我等持此法，&nbsp;&nbsp;&nbsp;&nbsp;未曾生喜足，

&nbsp;&nbsp;&nbsp;&nbsp;渴闻斯甚深，&nbsp;&nbsp;&nbsp;&nbsp;决定契经故。

&nbsp;&nbsp;&nbsp;&nbsp;我等于末世，&nbsp;&nbsp;&nbsp;&nbsp;为求诸法者，

&nbsp;&nbsp;&nbsp;&nbsp;当演斯正法，&nbsp;&nbsp;&nbsp;&nbsp;能令悉欢喜。

&nbsp;&nbsp;&nbsp;&nbsp;法王叵思议，&nbsp;&nbsp;&nbsp;&nbsp;能作大依怙，

&nbsp;&nbsp;&nbsp;&nbsp;愿垂加护我，&nbsp;&nbsp;&nbsp;&nbsp;念我持法者。”

尔时，世尊告胜慧菩萨摩诃萨言：“善哉！善哉！胜慧，汝能于后末世之中，为欲护持此诸法故，被大甲胄。亦如往昔诸菩萨摩诃萨，于最胜所供养承事，种诸善根，久修梵行，被大甲胄，护持诸佛世尊法者而无异也。”

尔时，世尊而说偈言：

&nbsp;&nbsp;&nbsp;&nbsp;“于后怖畏时，&nbsp;&nbsp;&nbsp;&nbsp;汝当持此法，

&nbsp;&nbsp;&nbsp;&nbsp;为利诸众生，&nbsp;&nbsp;&nbsp;&nbsp;以此法开示。

&nbsp;&nbsp;&nbsp;&nbsp;于后末世时，&nbsp;&nbsp;&nbsp;&nbsp;汝持最胜法，

&nbsp;&nbsp;&nbsp;&nbsp;若闻斯法者，&nbsp;&nbsp;&nbsp;&nbsp;悉当生爱乐。

&nbsp;&nbsp;&nbsp;&nbsp;于后末世时，&nbsp;&nbsp;&nbsp;&nbsp;汝为持法者，

&nbsp;&nbsp;&nbsp;&nbsp;我说甚深法，&nbsp;&nbsp;&nbsp;&nbsp;汝当悉受持。

&nbsp;&nbsp;&nbsp;&nbsp;秘密修多罗，&nbsp;&nbsp;&nbsp;&nbsp;汝闻当忆念，

&nbsp;&nbsp;&nbsp;&nbsp;于斯理趣中，&nbsp;&nbsp;&nbsp;&nbsp;勿复有疑惑。

&nbsp;&nbsp;&nbsp;&nbsp;决定甚深义，&nbsp;&nbsp;&nbsp;&nbsp;汝闻当忆念，

&nbsp;&nbsp;&nbsp;&nbsp;饶益诸众生，&nbsp;&nbsp;&nbsp;&nbsp;为持法藏者。

&nbsp;&nbsp;&nbsp;&nbsp;以法施一切，&nbsp;&nbsp;&nbsp;&nbsp;普润诸众生，

&nbsp;&nbsp;&nbsp;&nbsp;闻已令充悦，&nbsp;&nbsp;&nbsp;&nbsp;身心遍欢喜。

&nbsp;&nbsp;&nbsp;&nbsp;为诸菩萨道，&nbsp;&nbsp;&nbsp;&nbsp;所行之理趣，

&nbsp;&nbsp;&nbsp;&nbsp;及彼修多罗，&nbsp;&nbsp;&nbsp;&nbsp;究竟受持故。

&nbsp;&nbsp;&nbsp;&nbsp;汝当能广度，&nbsp;&nbsp;&nbsp;&nbsp;无量诸众生，

&nbsp;&nbsp;&nbsp;&nbsp;一切世间中，&nbsp;&nbsp;&nbsp;&nbsp;所不能度者。

&nbsp;&nbsp;&nbsp;&nbsp;汝持此法故，&nbsp;&nbsp;&nbsp;&nbsp;饶益诸世间，

&nbsp;&nbsp;&nbsp;&nbsp;获胜众福聚，&nbsp;&nbsp;&nbsp;&nbsp;以是而发趣。

&nbsp;&nbsp;&nbsp;&nbsp;我今说此法，&nbsp;&nbsp;&nbsp;&nbsp;汝当悉受持，

&nbsp;&nbsp;&nbsp;&nbsp;于后末世中，&nbsp;&nbsp;&nbsp;&nbsp;为诸聪慧说。

&nbsp;&nbsp;&nbsp;&nbsp;现在未来世，&nbsp;&nbsp;&nbsp;&nbsp;能持斯法者，

&nbsp;&nbsp;&nbsp;&nbsp;则为能受持，&nbsp;&nbsp;&nbsp;&nbsp;千佛之正法。

&nbsp;&nbsp;&nbsp;&nbsp;为诸众生故，&nbsp;&nbsp;&nbsp;&nbsp;护持斯法门，

&nbsp;&nbsp;&nbsp;&nbsp;于后末世中，&nbsp;&nbsp;&nbsp;&nbsp;而兴大饶益。

&nbsp;&nbsp;&nbsp;&nbsp;若能于末世，&nbsp;&nbsp;&nbsp;&nbsp;护持斯法者，

&nbsp;&nbsp;&nbsp;&nbsp;彼不于一佛，&nbsp;&nbsp;&nbsp;&nbsp;亲近而承事。

&nbsp;&nbsp;&nbsp;&nbsp;若能于末世，&nbsp;&nbsp;&nbsp;&nbsp;护持斯法者，

&nbsp;&nbsp;&nbsp;&nbsp;彼已多承事，&nbsp;&nbsp;&nbsp;&nbsp;善说斯法者。

&nbsp;&nbsp;&nbsp;&nbsp;能于此法中，&nbsp;&nbsp;&nbsp;&nbsp;无有少疑惑，

&nbsp;&nbsp;&nbsp;&nbsp;末世护持法，&nbsp;&nbsp;&nbsp;&nbsp;斯为聪慧者。

&nbsp;&nbsp;&nbsp;&nbsp;被大无边甲，&nbsp;&nbsp;&nbsp;&nbsp;敌战为殊胜，

&nbsp;&nbsp;&nbsp;&nbsp;而于末世中，&nbsp;&nbsp;&nbsp;&nbsp;乃能持此法。

&nbsp;&nbsp;&nbsp;&nbsp;彼于佛正法，&nbsp;&nbsp;&nbsp;&nbsp;疑网悉已除，

&nbsp;&nbsp;&nbsp;&nbsp;闻法无所畏，&nbsp;&nbsp;&nbsp;&nbsp;乃能持此法。

“是故，胜慧，若有善男子、善女人，勤求最胜大功德者，于末世中为深法故，应被甲胄，受持读诵，解说其义。

“复次，胜慧，我念往昔过无量劫，复倍是数，有佛出世，号曰遍照如来、应供、正遍知、明行足、善逝、世间解、无上士、调御丈夫、天人师、佛世尊，劫名超胜，国名离垢。其地平正，广博严净，七宝所成。时彼大洲，广长延袤七万由旬。于中复有六万大城，一一大城纵广正等十六由旬，垣墙周匝，楼雉严饰，门刹殊胜，睹者欢悦，妙多罗树行列围绕，百千园苑而共庄严。诸园苑中，台座床敷处处严设，池沼渠流一一盈满，涯岸阶砌饰以众宝，周回平正出入安隐。于其岸边，沉水、栴檀、多摩罗等杂香之树扶疏布列。彼一一城，各有十千俱胝人民止住其中。彼诸众生悉已成就十善业故，一切皆受如是安乐。时彼如来，始从初劫超二百劫于中出现，是故彼劫名曰超胜。于彼劫中，有五百如来次第出现。一一刹土皆七宝成。其佛灭后，正法住世各十千岁。如是五百如来现化于世，多有声闻、菩萨法会。一一法会各有俱胝那由他数无量菩萨，趣一乘道获无生忍。

“时彼劫中有转轮王，名勇猛军，七宝成就，王四天下。于阎浮提有一大城，其城周回六十由旬。复有八万俱胝人民止住其中，安隐快乐，丰饶炽盛。七重隍堑，七重行树，七重街道，七重表刹，七重铃网。一千园苑所共围绕庄严大城，一一园苑纵广正等二十由旬。其中各有七重垣墙，七重罗网，种种庄严，一一微妙众宝珍玩犹如诸天。各各复有一百池沼，毗琉璃宝以为堤岸，玛瑙杂玉以为阶砌，众华敷荣，宝树行列。于大城中，王之正殿量七由旬，黄金、青宝间错所成，周以宝竿饰以琉璃，摩尼珠网弥覆其上，诸多罗树晖映庄严。二十渊池围绕萦带，底布真金，覆以金网，杂琉璃宝以为津桥，纯妙黄金而为阶道。于其池中，优钵罗华、拘勿头华、芬陀利华敷荣遍满。

“彼转轮王，二千婇女，六万诸子，与其眷属于彼园中五欲娱乐，窃作是念：‘诸欲无常，不久变坏。我当决定志求佛法，若闻法已如教修行，令我长夜利益安乐。’适思惟已，忽然有天现虚空中，告彼王言：‘善哉丈夫！今有遍照如来出现于世，演说正法初中后善。王应速诣于彼佛所，当闻正法，令王长夜利益安乐，成就佛法，圆满佛法。’王闻天言踊跃欢喜，与其眷属侍从围绕，即往遍照如来之所，头面礼足而白佛言：‘世尊，以何等法，能摄诸法善巧方便，能令梵行速得圆满？我当修行！’如是问已，时彼如来广为开示。王闻法已，与其眷属，悉舍安乐资生之具，恭敬供养遍照如来及诸大众满二万岁，于遍照如来法中出家修行正法。以闻法故，于时获得受法善根、持法善根、说法善根，有所闻法思惟不忘，无量功德精勤修习，乃发誓愿：‘愿持如来三时正法，为诸众生种种宣说。’作是愿已，于胜超劫诸如来所，一一亲近供养承事。彼诸如来现前正法、中时正法、后时正法悉能受持，教化成熟四万八千俱胝那由他众生趣于阿耨多罗三藐三菩提，方便调伏无量众生住于声闻、辟支佛乘。

“彼劫之中最后如来，号曰电光，勇猛军比丘，闻电光如来说法之时，获无生忍。电光如来即为授记：‘汝勇猛军，于未来世供养无量千佛世尊，受持如来三时正法，利益无量无数众生，安立百千俱胝那由他众生于阿耨多罗三藐三菩提，无量众生住声闻乘。如是乃过阿僧祇劫，证阿耨多罗三藐三菩提，号曰无边精进光明功德超胜王如来。其佛刹土，积集无量清净功德，安隐丰乐人民充满，多有声闻及菩萨众。其佛寿命至五小劫，灭后正法住一小劫，法教流布天人受持，舍利塔庙遍诸刹土。’

“是故，胜慧，诸菩萨摩诃萨于此清净甚深之法，应当尊重受持修习，以法严具庄严其身；法庄严故，证得如来金刚所成大那罗延坚固之身。假使三千大千世界，一切众生尽其躯力，而欲破坏坚固之身，乃无有能摧伏之者。一切世间天、人、阿修罗众中，演法光明，亦无有能敌论之者。若有众生，于此深法受持读诵，精勤修习，随其意乐生于清净大族姓家，乃至坐于菩提树下，名称具足！世界殊妙，不杂异道，尚无梵志遮罗迦名，况有恶见邪求之辈？诸不善法亦尝未闻，宁有习行不善根者？能以足指放大光明，遍照无边一切世界，一切众生遇斯光者，皆得安乐，当证阿耨多罗三藐三菩提。是故，胜慧，若诸菩萨摩诃萨，于我法中勤修行者，当获如是殊胜功德。我若具说，不可穷尽。”

尔时，世尊告无边慧菩萨摩诃萨言：“无边慧，若有住斯菩萨道者，勤修如是清净深法，与空相应、寂静相应，得法光明。以法光明见一切法自性无异，性无异故所见清净，见清净故则无法见，亦无有法，离自性见，法见清净，亦无清净、无清净者、无清净时，能得清净智之境界，见诸法界非界非非界，界见清净，远离诸界种种性想。离性想故，于界理趣秘密言辞而能觉了，亦能遍知诸法非界。以见法界无差别故，不可坏故，不变异故，便获一切法界理趣善巧方便。以善方便遍能了知法界理趣，以等持力于诸法界差别理趣随顺能入。住此行时，以一切法善巧方便，于一切法无住无著；无所著故能于一切法界理趣，随其所应种种开示；等持力故复能出生静虑解脱等持等至，游戏神通，变一为多、变多为一，山石墙壁、飞行自在而无挂碍；善巧能知四界和合不住于界，知一切界与空界合，于虚空界无著无系；以界和合善巧智故，于一切界方便修习；以修习故决了水界，能于水界或令起烟，或令发焰，或复于中烟焰俱炽，乃至无量种种变现，为诸众生作大饶益。以能安住法界理趣善巧方便而无所动，随其意乐，随何佛刹，能于诸有转胎藏形受化生身，常见十方一切世界诸佛如来，彼诸如来如是名号、如是族姓、如是众会、如是说法，悉分别知。”

尔时，众中复有菩萨摩诃萨，名无边胜，前白佛言：“世尊，诸菩萨摩诃萨住何等法，如佛所说，能得如是最胜功德？”

尔时，世尊告无边胜菩萨摩诃萨言：“无边胜，诸菩萨摩诃萨，于一切法无所住者，如我所说，能得如是最胜功德。无边胜，诸菩萨摩诃萨，若住于色、受、想、行、识，若住地界、水界、火界、风界、空界，若住欲界、色界、无色界，我于此经，则不说有斯诸功德。然诸菩萨摩诃萨，于一切法而无所住，不入不出，故我说彼当得无边大功德海。何以故？诸菩萨摩诃萨，无有少法可得可住，亦无少法若入若出，善能安住诸法理趣而无所动。何以故？诸菩萨摩诃萨无住无动，以无动故无高无下；无高下故，远离于高，不住于下；以不住故名善处住；善处住者于无处住；无处住者不住于处。诸菩萨摩诃萨，不于少法若有安立、若有积集，无处无住，无起无作。何以故？处不可得。以无处故则无分别，无分别故不动处住如法界住，无有处住则无有住，于处无处无所执著，名为善住。无边胜，诸菩萨摩诃萨，于法理趣而安住者，如是安立住于无住。无住处住，见一切法无有分别；住于如是无分别行，以如是行，见一切法而无所动，则与如理而住相应，则与如理不动相应，则与如理不取相应。”

尔时，世尊而说偈言：

&nbsp;&nbsp;&nbsp;&nbsp;“菩萨正忆念，&nbsp;&nbsp;&nbsp;&nbsp;于义善思惟，

&nbsp;&nbsp;&nbsp;&nbsp;不住诸法中，&nbsp;&nbsp;&nbsp;&nbsp;说名为智者。

&nbsp;&nbsp;&nbsp;&nbsp;未曾有少法，&nbsp;&nbsp;&nbsp;&nbsp;可为安立者，

&nbsp;&nbsp;&nbsp;&nbsp;以无安立故，&nbsp;&nbsp;&nbsp;&nbsp;无畏而发趣。

&nbsp;&nbsp;&nbsp;&nbsp;不立于诸色，&nbsp;&nbsp;&nbsp;&nbsp;亦不立诸受，

&nbsp;&nbsp;&nbsp;&nbsp;诸想及诸行，&nbsp;&nbsp;&nbsp;&nbsp;识等亦如是。

&nbsp;&nbsp;&nbsp;&nbsp;不住于诸蕴，&nbsp;&nbsp;&nbsp;&nbsp;诸界及诸处，

&nbsp;&nbsp;&nbsp;&nbsp;若处若非处，&nbsp;&nbsp;&nbsp;&nbsp;亦常无所住。

&nbsp;&nbsp;&nbsp;&nbsp;不住于地界，&nbsp;&nbsp;&nbsp;&nbsp;亦不住水界，

&nbsp;&nbsp;&nbsp;&nbsp;火界及风界，&nbsp;&nbsp;&nbsp;&nbsp;亦常无所住。

&nbsp;&nbsp;&nbsp;&nbsp;不住于欲界，&nbsp;&nbsp;&nbsp;&nbsp;色界无色界，

&nbsp;&nbsp;&nbsp;&nbsp;得无安立故，&nbsp;&nbsp;&nbsp;&nbsp;不住于三界。

&nbsp;&nbsp;&nbsp;&nbsp;及以虚空界，&nbsp;&nbsp;&nbsp;&nbsp;于彼无所住，

&nbsp;&nbsp;&nbsp;&nbsp;以无有所住，&nbsp;&nbsp;&nbsp;&nbsp;平等而发趣。

&nbsp;&nbsp;&nbsp;&nbsp;故无有少法，&nbsp;&nbsp;&nbsp;&nbsp;于中而可住，

&nbsp;&nbsp;&nbsp;&nbsp;若得无所住，&nbsp;&nbsp;&nbsp;&nbsp;斯为妙智者。

&nbsp;&nbsp;&nbsp;&nbsp;妙智无所住，&nbsp;&nbsp;&nbsp;&nbsp;无住为菩萨，

&nbsp;&nbsp;&nbsp;&nbsp;能得如是住，&nbsp;&nbsp;&nbsp;&nbsp;则住法界中。

&nbsp;&nbsp;&nbsp;&nbsp;无住相应故，&nbsp;&nbsp;&nbsp;&nbsp;彼常能善住，

&nbsp;&nbsp;&nbsp;&nbsp;无住无依止，&nbsp;&nbsp;&nbsp;&nbsp;于法得安住。

&nbsp;&nbsp;&nbsp;&nbsp;若得不依止，&nbsp;&nbsp;&nbsp;&nbsp;则常无所动，

&nbsp;&nbsp;&nbsp;&nbsp;不入亦不出，&nbsp;&nbsp;&nbsp;&nbsp;平等善安住，

&nbsp;&nbsp;&nbsp;&nbsp;于法如是住，&nbsp;&nbsp;&nbsp;&nbsp;斯为勇猛者。

&nbsp;&nbsp;&nbsp;&nbsp;一切法无高，&nbsp;&nbsp;&nbsp;&nbsp;一切法无下，

&nbsp;&nbsp;&nbsp;&nbsp;如是无所动，&nbsp;&nbsp;&nbsp;&nbsp;法界善安住。

&nbsp;&nbsp;&nbsp;&nbsp;安住不动故，&nbsp;&nbsp;&nbsp;&nbsp;便得无上住，

&nbsp;&nbsp;&nbsp;&nbsp;不住住相应，&nbsp;&nbsp;&nbsp;&nbsp;斯为勇猛者。

&nbsp;&nbsp;&nbsp;&nbsp;不住于住处，&nbsp;&nbsp;&nbsp;&nbsp;于处无所动，

&nbsp;&nbsp;&nbsp;&nbsp;成就无住处，&nbsp;&nbsp;&nbsp;&nbsp;而得善安住。

&nbsp;&nbsp;&nbsp;&nbsp;若处若非处，&nbsp;&nbsp;&nbsp;&nbsp;一切无所动，

&nbsp;&nbsp;&nbsp;&nbsp;住于不动处，&nbsp;&nbsp;&nbsp;&nbsp;乃名为不动。

&nbsp;&nbsp;&nbsp;&nbsp;若住不动处，&nbsp;&nbsp;&nbsp;&nbsp;一切无所住，

&nbsp;&nbsp;&nbsp;&nbsp;不念处非处，&nbsp;&nbsp;&nbsp;&nbsp;常住无分别。

&nbsp;&nbsp;&nbsp;&nbsp;不住于处故，&nbsp;&nbsp;&nbsp;&nbsp;则无有所动，

&nbsp;&nbsp;&nbsp;&nbsp;于处无所动，&nbsp;&nbsp;&nbsp;&nbsp;一切得无住。

&nbsp;&nbsp;&nbsp;&nbsp;若得不住处，&nbsp;&nbsp;&nbsp;&nbsp;处非处不动，

&nbsp;&nbsp;&nbsp;&nbsp;若于处不动，&nbsp;&nbsp;&nbsp;&nbsp;乃善住于处。

&nbsp;&nbsp;&nbsp;&nbsp;善住处安住，&nbsp;&nbsp;&nbsp;&nbsp;则住无所住，

&nbsp;&nbsp;&nbsp;&nbsp;能见一切法，&nbsp;&nbsp;&nbsp;&nbsp;住法相应住。

&nbsp;&nbsp;&nbsp;&nbsp;如是见诸法，&nbsp;&nbsp;&nbsp;&nbsp;种种无所住，

&nbsp;&nbsp;&nbsp;&nbsp;无住无安住，&nbsp;&nbsp;&nbsp;&nbsp;善巧于法住。

&nbsp;&nbsp;&nbsp;&nbsp;常住于诸法，&nbsp;&nbsp;&nbsp;&nbsp;而无有分别，

&nbsp;&nbsp;&nbsp;&nbsp;离诸分别故，&nbsp;&nbsp;&nbsp;&nbsp;斯为不动者。

&nbsp;&nbsp;&nbsp;&nbsp;若能住不动，&nbsp;&nbsp;&nbsp;&nbsp;于行无分别，

&nbsp;&nbsp;&nbsp;&nbsp;远离处非处，&nbsp;&nbsp;&nbsp;&nbsp;斯为观察者。

&nbsp;&nbsp;&nbsp;&nbsp;若能观不动，&nbsp;&nbsp;&nbsp;&nbsp;一切无所动，

&nbsp;&nbsp;&nbsp;&nbsp;诸法常平等，&nbsp;&nbsp;&nbsp;&nbsp;如是而发趣。

&nbsp;&nbsp;&nbsp;&nbsp;如理住相应，&nbsp;&nbsp;&nbsp;&nbsp;如理而不动，

&nbsp;&nbsp;&nbsp;&nbsp;得无动处者，&nbsp;&nbsp;&nbsp;&nbsp;常住于无处。”

尔时，无边胜菩萨摩诃萨，复白佛言：“希有世尊！乃能安立诸菩萨摩诃萨，于法理趣，无有系缚，无有解脱。世尊，诸菩萨摩诃萨，于法理趣善巧安立，不与少法若相应若不相应、若和合若不和合、若摄取若不摄取、若有所归若无所归、若贪离贪、若瞋离瞋。世尊，诸菩萨摩诃萨，于一切法理趣之中善巧安立。设有众生供养恭敬，不生贪爱；毁辱逼恼，不生瞋恚。无种种想，离一切法，不见少法能与少法若相应若不相应，超过相应不相应故，远离相应不相应想，了知相应不相应想，超过了知，不于少法若进若退、若有所趣若无所趣而作相应。于一切法理趣之中，而无妄念，亦无所取，以善方便不坏法性。世尊，诸菩萨摩诃萨，于一切法如是住时，能以善巧宣说一切法界理趣，一切佛法速得圆满。”

尔时，世尊告无边慧菩萨摩诃萨言：“无边慧，诸菩萨摩诃萨，于佛法中，无所安立，无所住时，则见佛法；无有安立，无有所住，亦无胜住，亦无遍住，见佛法住。不倾动故，不流转故，不变异故，一切法界相应而住，乃名一切法界理趣善巧安立。

“无边慧，诸菩萨摩诃萨于佛法中，无住无不住，无胜住无遍住，无处住无非处住，亦无所动，亦无分别，无胜分别，无遍分别，乃名一切法界理趣善巧安立。

“无边慧，诸菩萨摩诃萨不见少法能与少法而为安立，亦不见有一切法处为胜安立，亦无分别，无胜分别，无遍分别，乃名一切法界理趣善巧安立。

“无边慧，诸菩萨摩诃萨，不见少法若住若去，亦无分别，无胜分别，无遍分别；见一切法如净虚空，光明显照远离烦恼；于一切法光明照故，乃名一切法界理趣，得善方便不以安立而观法界。何以故？不于法界少安立故。譬如虚空及以风界，无有处所，亦无可见，无安立处，无依止处，无可示现；法界亦尔，无可入处，无可见处，无安立处，无依止处，亦无了知，亦无示现。诸菩萨摩诃萨无示现故，与如如界相应而住。

“无边慧，一切法界，无生无命，无老无死，无升无沉，无示现界，是为法界。无变异界，是为法界。而法界者，遍一切处。无边慧，法界无去亦无去处，无去处故乃名法界相应而住。如如法界，于中无处亦无非处。何以故？如如法界，如如自性无所有故。

“无边慧，诸菩萨摩诃萨闻我此说，则于一切法界理趣，便获无边大法光明，以法光明得无生忍，速能圆满如来十力、十八不共一切佛法，为欲成熟一切众生广大善根胜资粮故，如来种性无断绝故，速诣道场转于法轮，蔽诸魔宫，摧伏异论，作善丈夫，大师子吼，为诸众生演说妙法，随其乐欲，随其志愿，随其发趣正解脱故，皆令趣于阿耨多罗三藐三菩提。”

尔时，世尊而说偈言：

&nbsp;&nbsp;&nbsp;&nbsp;“一切菩萨，&nbsp;&nbsp;&nbsp;&nbsp;不住诸法，&nbsp;&nbsp;&nbsp;&nbsp;于佛法中，&nbsp;&nbsp;&nbsp;&nbsp;无所安立。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;无安立故，&nbsp;&nbsp;&nbsp;&nbsp;于佛法中，&nbsp;&nbsp;&nbsp;&nbsp;无畏发趣。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;见诸佛法，&nbsp;&nbsp;&nbsp;&nbsp;无住无处，&nbsp;&nbsp;&nbsp;&nbsp;妙善安立。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;不住于处，&nbsp;&nbsp;&nbsp;&nbsp;能见诸法，&nbsp;&nbsp;&nbsp;&nbsp;无住无退。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;见法无住，&nbsp;&nbsp;&nbsp;&nbsp;不动佛法，&nbsp;&nbsp;&nbsp;&nbsp;不求佛法。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;见法不异，&nbsp;&nbsp;&nbsp;&nbsp;不动佛法，&nbsp;&nbsp;&nbsp;&nbsp;亦不推寻。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;见法如是，&nbsp;&nbsp;&nbsp;&nbsp;于法善巧，&nbsp;&nbsp;&nbsp;&nbsp;方便而住。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;见常平等，&nbsp;&nbsp;&nbsp;&nbsp;不住佛法，&nbsp;&nbsp;&nbsp;&nbsp;亦非不住；

&nbsp;&nbsp;&nbsp;&nbsp;常无住处，&nbsp;&nbsp;&nbsp;&nbsp;亦非无处； &nbsp;&nbsp;&nbsp;&nbsp;常不分别，&nbsp;&nbsp;&nbsp;&nbsp;非不分别；

&nbsp;&nbsp;&nbsp;&nbsp;种种分别，&nbsp;&nbsp;&nbsp;&nbsp;常无所有。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;无住相应，&nbsp;&nbsp;&nbsp;&nbsp;于诸时处，&nbsp;&nbsp;&nbsp;&nbsp;而无所动。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;于法理趣，&nbsp;&nbsp;&nbsp;&nbsp;平等住时，&nbsp;&nbsp;&nbsp;&nbsp;名为善住。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;于法理趣，&nbsp;&nbsp;&nbsp;&nbsp;不见少法，&nbsp;&nbsp;&nbsp;&nbsp;可平等住。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;能见诸法，&nbsp;&nbsp;&nbsp;&nbsp;无有处所，&nbsp;&nbsp;&nbsp;&nbsp;亦不离处，

&nbsp;&nbsp;&nbsp;&nbsp;得无所动，&nbsp;&nbsp;&nbsp;&nbsp;亦无亲近。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;于一切法，&nbsp;&nbsp;&nbsp;&nbsp;理趣善巧，&nbsp;&nbsp;&nbsp;&nbsp;方便安住，

&nbsp;&nbsp;&nbsp;&nbsp;住无所住，&nbsp;&nbsp;&nbsp;&nbsp;名为菩萨。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;不于少法，&nbsp;&nbsp;&nbsp;&nbsp;若去若来，&nbsp;&nbsp;&nbsp;&nbsp;分别而住，

&nbsp;&nbsp;&nbsp;&nbsp;尔时乃住，&nbsp;&nbsp;&nbsp;&nbsp;诸法理趣。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;于法理趣，&nbsp;&nbsp;&nbsp;&nbsp;种种安住，&nbsp;&nbsp;&nbsp;&nbsp;能起无边，

&nbsp;&nbsp;&nbsp;&nbsp;大法光明； &nbsp;&nbsp;&nbsp;&nbsp;以法光明，&nbsp;&nbsp;&nbsp;&nbsp;住平等见，&nbsp;&nbsp;&nbsp;&nbsp;见一切法，

&nbsp;&nbsp;&nbsp;&nbsp;及法理趣，&nbsp;&nbsp;&nbsp;&nbsp;如净虚空，&nbsp;&nbsp;&nbsp;&nbsp;如影如像，&nbsp;&nbsp;&nbsp;&nbsp;平等无垢。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;于见了知，&nbsp;&nbsp;&nbsp;&nbsp;亦无了知，&nbsp;&nbsp;&nbsp;&nbsp;远离自性。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;如是观察，&nbsp;&nbsp;&nbsp;&nbsp;于一切法，&nbsp;&nbsp;&nbsp;&nbsp;理趣而住；

&nbsp;&nbsp;&nbsp;&nbsp;能于法界，&nbsp;&nbsp;&nbsp;&nbsp;坚固勤修，&nbsp;&nbsp;&nbsp;&nbsp;说名法界，&nbsp;&nbsp;&nbsp;&nbsp;理趣方便。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;不住法界，&nbsp;&nbsp;&nbsp;&nbsp;观诸法界，&nbsp;&nbsp;&nbsp;&nbsp;毕竟非有。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;决了法界，&nbsp;&nbsp;&nbsp;&nbsp;见一切法，&nbsp;&nbsp;&nbsp;&nbsp;如虚空风，

&nbsp;&nbsp;&nbsp;&nbsp;无有安立，&nbsp;&nbsp;&nbsp;&nbsp;遍一切处； &nbsp;&nbsp;&nbsp;&nbsp;法界亦尔，&nbsp;&nbsp;&nbsp;&nbsp;遍一切处。

&nbsp;&nbsp;&nbsp;&nbsp;法界难思，&nbsp;&nbsp;&nbsp;&nbsp;无可示现，&nbsp;&nbsp;&nbsp;&nbsp;于诸智者，&nbsp;&nbsp;&nbsp;&nbsp;不作亲近。

&nbsp;&nbsp;&nbsp;&nbsp;无示现界，&nbsp;&nbsp;&nbsp;&nbsp;乃为法界。 &nbsp;&nbsp;&nbsp;&nbsp;无有住处，&nbsp;&nbsp;&nbsp;&nbsp;名为住者。

&nbsp;&nbsp;&nbsp;&nbsp;法界无生，&nbsp;&nbsp;&nbsp;&nbsp;无命无老，&nbsp;&nbsp;&nbsp;&nbsp;无死无沉，&nbsp;&nbsp;&nbsp;&nbsp;亦无出离。

&nbsp;&nbsp;&nbsp;&nbsp;法界难思，&nbsp;&nbsp;&nbsp;&nbsp;无来无去。 &nbsp;&nbsp;&nbsp;&nbsp;法界非蕴，&nbsp;&nbsp;&nbsp;&nbsp;非界非处，

&nbsp;&nbsp;&nbsp;&nbsp;亦不离处，&nbsp;&nbsp;&nbsp;&nbsp;而无所动。 &nbsp;&nbsp;&nbsp;&nbsp;法界如如，&nbsp;&nbsp;&nbsp;&nbsp;自性非有。

&nbsp;&nbsp;&nbsp;&nbsp;一切菩萨，&nbsp;&nbsp;&nbsp;&nbsp;如是了知，&nbsp;&nbsp;&nbsp;&nbsp;法界难思，&nbsp;&nbsp;&nbsp;&nbsp;得法光明。

&nbsp;&nbsp;&nbsp;&nbsp;由是发趣，&nbsp;&nbsp;&nbsp;&nbsp;往诣道场，&nbsp;&nbsp;&nbsp;&nbsp;而于佛法，&nbsp;&nbsp;&nbsp;&nbsp;无有疑惑。

&nbsp;&nbsp;&nbsp;&nbsp;不为所动，&nbsp;&nbsp;&nbsp;&nbsp;以法光明，&nbsp;&nbsp;&nbsp;&nbsp;令诸众生，&nbsp;&nbsp;&nbsp;&nbsp;获大安乐。”

“无边慧，诸菩萨摩诃萨，能于如是甚深之法，勤修行者，乃得如是大法光明；以此智慧，而发趣于阿耨多罗三藐三菩提。

## 大宝积经卷第二十五

### 被甲庄严会第七之五

“复次，无边慧，我念往昔过二阿僧祇劫，尔时有佛出现世间，号曰月灯王如来、应供、正遍知、明行足、善逝、世间解、无上士、调御丈夫、天人师、佛世尊，劫名甘露，国名清净。彼佛世界，玻瓈所成，常有光明遍照其土。若有众生遇斯光者，净妙端严，是故世界名为清净，无别城邑聚落之名。交道殊妙，金绳界饰。诸交道间，一一等量半俱卢舍。一一道间，光明宝柱杂多罗树，各八十四辉映行列。复有四池堤塘围绕，七宝台观人民止住。覆以铃网悬诸缯带，华饰珍玩犹如诸天。彼界众生寂静安乐，十善业道悉已成就，颜貌端严，寿命长远，薄贪瞋痴易可开悟，以少方便广知诸法。彼佛寿命千俱胝岁；灭度之后，正法住世一俱胝岁。十会说法，诸声闻众住学地者，一一法会各有二十俱胝那由他；诸菩萨众趣一乘者，其数无量。

“无边慧，彼月灯王如来宝菩提树，周五十由旬，高一百由旬，珊瑚为根，琉璃为干，黄金为枝，玛瑙为叶。道场纵广一百由旬，基陛周匝，栏楯围绕，妙多罗树布植行列，金铃宝网弥覆庄严。大菩提座高三由旬，细软敷具张施其上，妙衣百千间饰垂下，幢幡二十树列其傍。月灯王佛于此座上，证阿耨多罗三藐三菩提。时彼国界无三恶趣及恶趣名，亦无诸难及诸难名。月灯王佛常于一切诸世界中，化现其身转于法轮。

“无边慧，彼月灯王如来有二菩萨，一名云音，二名无边音。是二菩萨，于彼如来白言：‘世尊，云何诸菩萨摩诃萨，于一切法理趣之中，而得善巧方便安立？’时彼如来，欲令诸菩萨摩诃萨于一切法理趣之中，而得善巧方便安立，为二菩萨广说斯法。时诸菩萨摩诃萨闻斯法已，于一切法理趣之中，便获善巧方便安立。是二菩萨从是已后，于二万岁，无有睡眠，无欲恚恼，不起食想，不生卧想，亦无病缘汤药等想，不乐世间游观谈戏。于彼如来说法之时，即于法座得无生忍。时，彼如来而问之曰：‘善男子，于一切法理趣之中，如是善巧方便安立，汝今求耶？’是二菩萨即白佛言：‘世尊，我尚不见有一切法理趣善巧安立之名，亦复不见有一切法理趣善巧安立之法，况一切法理趣善巧方便安立？世尊，我亦不得一切诸法，我亦不得诸法安立，于一切法无住无不住。世尊，我如是见，宁复说言于一切法理趣之中，如是善巧方便安立，为求耶？为不求耶？世尊，我亦不见于一切法理趣之中，如是善巧方便安立而作求者，亦不见有若内若外若二中间、若一切法、若法理趣善巧方便而安立者，亦不见法若内若外若二中间、若一切法、若法理趣善巧方便而可安立。世尊，我亦不见乃至少法内外中间理趣善巧方便安立而可趣向，而可亲近。世尊，既无少法而可趣向，而可亲近，我于其中当何安立？世尊，我亦不见过现未来为安立处。若安立处无所有者，我于何处而可安立？世尊，无安立故，非住相应，非不住相应，无尽相应，无生相应。世尊，我亦不见从谁、由谁、何处、何时，我心意识，若生若灭？当何说言，以心意识，于一切法理趣善巧方便安立？’

“无边慧，是二菩萨，于如来前如是说时，一千菩萨得无生忍，千俱胝菩萨发菩提心。尔时，月灯王如来复告之曰：‘善男子，汝以无住而住无处，而住于一切法理趣善巧方便安立。善男子，一切诸法亦复如是。如来随顺世俗道故，现证阿耨多罗三藐三菩提。若于如来不随世俗，现证阿耨多罗三藐三菩提，亦复如是。善男子，诸法无处亦非无处，若处无处皆随世俗。若随世俗，则于其中无有少法而可生者，而可了者。是故，善男子，应加精勤，速于诸法逮得解脱。’是二菩萨，于如来前闻斯法已，飞腾虚空，即以偈颂赞如来曰：

&nbsp;&nbsp;&nbsp;&nbsp;“‘法王不思议，&nbsp;&nbsp;&nbsp;&nbsp;得未曾有法；

&nbsp;&nbsp;&nbsp;&nbsp;遍知两足尊，&nbsp;&nbsp;&nbsp;&nbsp;佛法无过上。

&nbsp;&nbsp;&nbsp;&nbsp;以法无上故，&nbsp;&nbsp;&nbsp;&nbsp;如来世无等；

&nbsp;&nbsp;&nbsp;&nbsp;一切法无生，&nbsp;&nbsp;&nbsp;&nbsp;我今获此忍。

&nbsp;&nbsp;&nbsp;&nbsp;我常不分别，&nbsp;&nbsp;&nbsp;&nbsp;若生若无生，

&nbsp;&nbsp;&nbsp;&nbsp;如是亦不念，&nbsp;&nbsp;&nbsp;&nbsp;一切无分别。

&nbsp;&nbsp;&nbsp;&nbsp;法王大牟尼，&nbsp;&nbsp;&nbsp;&nbsp;功德离言念，

&nbsp;&nbsp;&nbsp;&nbsp;愿说清净法，&nbsp;&nbsp;&nbsp;&nbsp;令众皆欢喜。

&nbsp;&nbsp;&nbsp;&nbsp;于佛胜功德，&nbsp;&nbsp;&nbsp;&nbsp;欲知其边际，

&nbsp;&nbsp;&nbsp;&nbsp;设经无量劫，&nbsp;&nbsp;&nbsp;&nbsp;而亦不可得。

&nbsp;&nbsp;&nbsp;&nbsp;功德无边故，&nbsp;&nbsp;&nbsp;&nbsp;最胜无过上，

&nbsp;&nbsp;&nbsp;&nbsp;一切法无生，&nbsp;&nbsp;&nbsp;&nbsp;我亦不分别。

&nbsp;&nbsp;&nbsp;&nbsp;我于佛法中，&nbsp;&nbsp;&nbsp;&nbsp;未曾有毁坏，

&nbsp;&nbsp;&nbsp;&nbsp;不谓众善根，&nbsp;&nbsp;&nbsp;&nbsp;云何当可得？

&nbsp;&nbsp;&nbsp;&nbsp;诸法无示现，&nbsp;&nbsp;&nbsp;&nbsp;无生亦无相，

&nbsp;&nbsp;&nbsp;&nbsp;如是无相忍，&nbsp;&nbsp;&nbsp;&nbsp;于此亦皆证。

&nbsp;&nbsp;&nbsp;&nbsp;我今所得忍，&nbsp;&nbsp;&nbsp;&nbsp;毕竟无退转，

&nbsp;&nbsp;&nbsp;&nbsp;故于一切智，&nbsp;&nbsp;&nbsp;&nbsp;以此生欢喜。

&nbsp;&nbsp;&nbsp;&nbsp;我于如来法，&nbsp;&nbsp;&nbsp;&nbsp;决定不犹豫，

&nbsp;&nbsp;&nbsp;&nbsp;亦于一切法，&nbsp;&nbsp;&nbsp;&nbsp;远离众疑惑。

&nbsp;&nbsp;&nbsp;&nbsp;无上佛法中，&nbsp;&nbsp;&nbsp;&nbsp;我今得此忍，

&nbsp;&nbsp;&nbsp;&nbsp;我亦不分别，&nbsp;&nbsp;&nbsp;&nbsp;亦无不分别。’

“无边慧，是二菩萨说此偈已，于月灯王如来右绕三匝，以天妙华、栴檀、末香而散佛上。时，彼如来即为授记，而告之曰：‘汝云音等，过二万劫，当证阿耨多罗三藐三菩提。’是二菩萨，闻如来记，踊跃欢喜，谛观如来，入于诸禅游戏神通，出没自在，烟焰晖发，复为众生说法开示，令二十四俱胝人天趣于阿耨多罗三藐三菩提。是二菩萨，乃至尽命勤修梵行，于彼如来中时正法、后时正法悉能护持。复于尔时，教化成熟四俱胝众生趣于阿耨多罗三藐三菩提。是二菩萨，次第供养亲近承事多百千佛，及诸如来三昧正法一一受持。过二万劫，复值宝幢如来，随转法轮，教化成熟无量众生趣于阿耨多罗三藐三菩提。宝幢如来刹土清净，无诸声闻，唯有一生补处菩萨。宝幢如来将灭度时乃为授记：‘我灭度后，云音菩萨次当现证阿耨多罗三藐三菩提，号曰日灯王如来。其佛刹土成就庄严，积集无量无边功德，菩萨、声闻大众圆满。日灯王如来灭度之后，无边音菩萨，次当现证阿耨多罗三藐三菩提。’

“无边慧，以此法门无所得故，无言说故，不可示现，无生无灭。诸菩萨摩诃萨，当应如理精勤修习。若有菩萨，住一切法理趣善巧方便安立，以无所得获无生忍，圆满佛法无量功德以为庄严，而发趣于阿耨多罗三藐三菩提。无边慧，我曾不说诸菩萨摩诃萨离此法外，别有少法速能成就一切智智。若有于此无生无灭甚深空法勤修行者，速得菩萨法界理趣善巧方便及陀罗尼，具足辩才，无上摄化，诸佛世尊之所称赞，以法严具而庄严之，能圆满施，住清净戒，得清净忍、无上精进、无缘禅定；以大智慧而发趣于阿耨多罗三藐三菩提，于诸胜中最为殊胜，速得名为一切智者坐于道场，四大天王持盖来诣请转法轮，为诸人天作大光明，皆令趣于阿耨多罗三藐三菩提。

“复次，无边慧，若诸菩萨摩诃萨，于一切法海印三昧勤修行者，见一切法同于法界；如是见时，不于法界见一切法，不于诸法见于法界。精进修习，以一切法诸界和合善巧方便，于一切法诸界和合，无所执著，亦无所动；于一切法诸界和合善巧方便，亦无执著，亦无分别。能于一法和合之中，而见一切诸法和合；能于一切诸法和合，而复见于一法和合；不于一切诸法和合而亲近于一法和合，不于一法和合之中亲近一切诸法和合。以能了知此一法故，亦能了知一切诸法；以能了知一切法故，于此一法应了知处亦能了知，不以诸法亲近一法。于诸取蕴和合之中，悉能了知；不于取蕴种种性相若有和合、若无和合而生执著。诸菩萨摩诃萨如是行时，若有诸法以众因缘和合而生，若有诸法以众因缘和合而成，于彼诸法悉能了知。若有诸法因缘和合，以种种性相应而起，于彼诸法亦能了知亦无执著。随顺了知一切诸法施设之相，亦能了知若相无相，亦能了知诸界差别、诸界种种性相差别，亦能了知以谁为因，不以烦恼亲近趣向诸缘起法，亦于世间、出世间法不相违背，随顺了知世间、出世间一切诸法，世间相印皆遍了知。以一法门而能了知一切法门，以诸法门复能了知一法之门；不以一切诸法之门而亲近于一法之门，亦复不以一法之门而亲近于诸法之门。如是法门悉能净治。

“无边慧，诸菩萨摩诃萨，于此法中勤修习者，以一理趣言教之门，而能了知一切诸法性同一味，于一切法得胜无诤，如理寂静不相违背，能于大会赞说斯法，精勤修习得一切法海印三昧。如是修习，若有诤论、若无诤论，皆令寂静如理而住，随顺断除憍慢放逸，于决定说善能受持，差别名言亦能觉了，法界理趣方便勤修，于诸法门善寂思念，当以何法何法相应若不相应，能以方便于决定义住清净念。无边慧，诸菩萨摩诃萨，于此法门如是住者，以少加行得一切法海印三昧。以此无量法海三昧，而发趣于阿耨多罗三藐三菩提。”

尔时，世尊而说偈言：

&nbsp;&nbsp;&nbsp;&nbsp;“汝观一切法，&nbsp;&nbsp;&nbsp;&nbsp;流入法界中，

&nbsp;&nbsp;&nbsp;&nbsp;诸法同法界，&nbsp;&nbsp;&nbsp;&nbsp;理趣悉平等。

&nbsp;&nbsp;&nbsp;&nbsp;复观于法界，&nbsp;&nbsp;&nbsp;&nbsp;流入诸法中，

&nbsp;&nbsp;&nbsp;&nbsp;法界同诸法，&nbsp;&nbsp;&nbsp;&nbsp;理趣亦平等。

&nbsp;&nbsp;&nbsp;&nbsp;不于法界中，&nbsp;&nbsp;&nbsp;&nbsp;观察一切法，

&nbsp;&nbsp;&nbsp;&nbsp;亦不离法界，&nbsp;&nbsp;&nbsp;&nbsp;而见于诸法。

&nbsp;&nbsp;&nbsp;&nbsp;不于诸法中，&nbsp;&nbsp;&nbsp;&nbsp;观察于法界，

&nbsp;&nbsp;&nbsp;&nbsp;亦不离诸法，&nbsp;&nbsp;&nbsp;&nbsp;而见于法界。

&nbsp;&nbsp;&nbsp;&nbsp;了知种种界，&nbsp;&nbsp;&nbsp;&nbsp;法界种种性，

&nbsp;&nbsp;&nbsp;&nbsp;一切法和合，&nbsp;&nbsp;&nbsp;&nbsp;善巧无所住。

&nbsp;&nbsp;&nbsp;&nbsp;一切时及处，&nbsp;&nbsp;&nbsp;&nbsp;种种性和合，

&nbsp;&nbsp;&nbsp;&nbsp;无住无所依，&nbsp;&nbsp;&nbsp;&nbsp;亦无有所取。

&nbsp;&nbsp;&nbsp;&nbsp;和合差别性，&nbsp;&nbsp;&nbsp;&nbsp;分别不分别，

&nbsp;&nbsp;&nbsp;&nbsp;于彼二俱无，&nbsp;&nbsp;&nbsp;&nbsp;智者平等见。

&nbsp;&nbsp;&nbsp;&nbsp;知一和合故，&nbsp;&nbsp;&nbsp;&nbsp;则知诸和合；

&nbsp;&nbsp;&nbsp;&nbsp;知诸和合故，&nbsp;&nbsp;&nbsp;&nbsp;则知一和合。

&nbsp;&nbsp;&nbsp;&nbsp;和合不和合，&nbsp;&nbsp;&nbsp;&nbsp;一性差别性，

&nbsp;&nbsp;&nbsp;&nbsp;不近不分别，&nbsp;&nbsp;&nbsp;&nbsp;无执无所著。

&nbsp;&nbsp;&nbsp;&nbsp;了知一切法，&nbsp;&nbsp;&nbsp;&nbsp;彼法无和合，

&nbsp;&nbsp;&nbsp;&nbsp;亦不念和合，&nbsp;&nbsp;&nbsp;&nbsp;无执无所著。

&nbsp;&nbsp;&nbsp;&nbsp;了知一切种，&nbsp;&nbsp;&nbsp;&nbsp;彼法施设相，

&nbsp;&nbsp;&nbsp;&nbsp;亦不念亲近，&nbsp;&nbsp;&nbsp;&nbsp;无执无所著。

&nbsp;&nbsp;&nbsp;&nbsp;业及业果报，&nbsp;&nbsp;&nbsp;&nbsp;一切悉能知，

&nbsp;&nbsp;&nbsp;&nbsp;于彼不相违，&nbsp;&nbsp;&nbsp;&nbsp;斯为精进者。

&nbsp;&nbsp;&nbsp;&nbsp;业及业作者，&nbsp;&nbsp;&nbsp;&nbsp;此二和合相，

&nbsp;&nbsp;&nbsp;&nbsp;知彼相无相，&nbsp;&nbsp;&nbsp;&nbsp;斯为精进者。

&nbsp;&nbsp;&nbsp;&nbsp;于诸界和合，&nbsp;&nbsp;&nbsp;&nbsp;诸界差别性，

&nbsp;&nbsp;&nbsp;&nbsp;知彼常平等，&nbsp;&nbsp;&nbsp;&nbsp;斯为精进者。

&nbsp;&nbsp;&nbsp;&nbsp;因果相系属，&nbsp;&nbsp;&nbsp;&nbsp;一切悉能知，

&nbsp;&nbsp;&nbsp;&nbsp;于彼诸缘法，&nbsp;&nbsp;&nbsp;&nbsp;被甲如理住。

&nbsp;&nbsp;&nbsp;&nbsp;能知出世法，&nbsp;&nbsp;&nbsp;&nbsp;于诸世间法，

&nbsp;&nbsp;&nbsp;&nbsp;无有少相违，&nbsp;&nbsp;&nbsp;&nbsp;如是平等住。

&nbsp;&nbsp;&nbsp;&nbsp;亦知世间法，&nbsp;&nbsp;&nbsp;&nbsp;于诸出世法，

&nbsp;&nbsp;&nbsp;&nbsp;亦无少相违，&nbsp;&nbsp;&nbsp;&nbsp;如是平等住。

&nbsp;&nbsp;&nbsp;&nbsp;世间所应作，&nbsp;&nbsp;&nbsp;&nbsp;一切诸相印，

&nbsp;&nbsp;&nbsp;&nbsp;随顺能观察，&nbsp;&nbsp;&nbsp;&nbsp;遍知平等住。

&nbsp;&nbsp;&nbsp;&nbsp;能以一法门，&nbsp;&nbsp;&nbsp;&nbsp;了知诸法门；

&nbsp;&nbsp;&nbsp;&nbsp;亦以诸法门，&nbsp;&nbsp;&nbsp;&nbsp;了知一法门。

&nbsp;&nbsp;&nbsp;&nbsp;不以一法门，&nbsp;&nbsp;&nbsp;&nbsp;亲近诸法门；

&nbsp;&nbsp;&nbsp;&nbsp;不以诸法门，&nbsp;&nbsp;&nbsp;&nbsp;亲近一法门。

&nbsp;&nbsp;&nbsp;&nbsp;一切法门中，&nbsp;&nbsp;&nbsp;&nbsp;平等遍清净，

&nbsp;&nbsp;&nbsp;&nbsp;于法无异相，&nbsp;&nbsp;&nbsp;&nbsp;斯为观察者。

&nbsp;&nbsp;&nbsp;&nbsp;于诸法言教，&nbsp;&nbsp;&nbsp;&nbsp;而能平等说，

&nbsp;&nbsp;&nbsp;&nbsp;常住平等性，&nbsp;&nbsp;&nbsp;&nbsp;斯为观察者。

&nbsp;&nbsp;&nbsp;&nbsp;于诸法言教，&nbsp;&nbsp;&nbsp;&nbsp;如理能知见，

&nbsp;&nbsp;&nbsp;&nbsp;便得善相应，&nbsp;&nbsp;&nbsp;&nbsp;斯为方便者。

&nbsp;&nbsp;&nbsp;&nbsp;不起于诤论，&nbsp;&nbsp;&nbsp;&nbsp;不作诤因缘，

&nbsp;&nbsp;&nbsp;&nbsp;一切不相违，&nbsp;&nbsp;&nbsp;&nbsp;斯为相应者。

&nbsp;&nbsp;&nbsp;&nbsp;常起于无诤，&nbsp;&nbsp;&nbsp;&nbsp;无诤得相应，

&nbsp;&nbsp;&nbsp;&nbsp;平等不相违，&nbsp;&nbsp;&nbsp;&nbsp;斯为智慧者。

&nbsp;&nbsp;&nbsp;&nbsp;于法理趣中，&nbsp;&nbsp;&nbsp;&nbsp;永息诸诤论，

&nbsp;&nbsp;&nbsp;&nbsp;被甲如理修，&nbsp;&nbsp;&nbsp;&nbsp;斯为勇猛者。

&nbsp;&nbsp;&nbsp;&nbsp;如是遍观察，&nbsp;&nbsp;&nbsp;&nbsp;纯一无违诤，

&nbsp;&nbsp;&nbsp;&nbsp;能于法会中，&nbsp;&nbsp;&nbsp;&nbsp;赞说无上法。

&nbsp;&nbsp;&nbsp;&nbsp;如是诸菩萨，&nbsp;&nbsp;&nbsp;&nbsp;成就一切法，

&nbsp;&nbsp;&nbsp;&nbsp;大海印三昧，&nbsp;&nbsp;&nbsp;&nbsp;斯为正念者。

&nbsp;&nbsp;&nbsp;&nbsp;如是勤修习，&nbsp;&nbsp;&nbsp;&nbsp;纯一无违诤，

&nbsp;&nbsp;&nbsp;&nbsp;息诤论相应，&nbsp;&nbsp;&nbsp;&nbsp;成就此三昧。

&nbsp;&nbsp;&nbsp;&nbsp;如理而安住，&nbsp;&nbsp;&nbsp;&nbsp;能知秘密说，

&nbsp;&nbsp;&nbsp;&nbsp;知我及我慢，&nbsp;&nbsp;&nbsp;&nbsp;断慢绝矜高；

&nbsp;&nbsp;&nbsp;&nbsp;决定言教中，&nbsp;&nbsp;&nbsp;&nbsp;成就善方便，

&nbsp;&nbsp;&nbsp;&nbsp;亦知差别名，&nbsp;&nbsp;&nbsp;&nbsp;斯为有智者。

&nbsp;&nbsp;&nbsp;&nbsp;诸法理趣中，&nbsp;&nbsp;&nbsp;&nbsp;如理勤修习，

&nbsp;&nbsp;&nbsp;&nbsp;能见诸法门，&nbsp;&nbsp;&nbsp;&nbsp;斯为见法者。

&nbsp;&nbsp;&nbsp;&nbsp;如是勤修习，&nbsp;&nbsp;&nbsp;&nbsp;能知一切法，

&nbsp;&nbsp;&nbsp;&nbsp;何法共相应，&nbsp;&nbsp;&nbsp;&nbsp;何法不相应。

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;念业清净者，

&nbsp;&nbsp;&nbsp;&nbsp;能于决定义，&nbsp;&nbsp;&nbsp;&nbsp;而得善方便。

&nbsp;&nbsp;&nbsp;&nbsp;一切诸法中，&nbsp;&nbsp;&nbsp;&nbsp;精进思惟者，

&nbsp;&nbsp;&nbsp;&nbsp;了知一切法，&nbsp;&nbsp;&nbsp;&nbsp;乃获此三昧。

“复次，无边慧，诸菩萨摩诃萨，于此法中勤修习者，复有能摄三昧之法。谛听！谛听！善思念之，吾当解说。”

“唯然！世尊，愿乐欲闻。”

尔时，世尊告无边慧菩萨摩诃萨言：“无边慧，有诸菩萨摩诃萨法光明门，而能出生诸法理趣善巧方便，亦能出生一切法印，能入一切法印之门，于一切法所应作者能了能入，于法光明能得能说，以法光明随顺趣入诸法句门。何者名为法光明门而能出生善巧光明？谓能了知异名教门、秘密教门、异名事门、摄取事门、诸差别门。云何于彼而得了知？乃能出生三昧之门，一切法界理趣之门，入于一义，能随解了诸法光明。

“无边慧，诸菩萨摩诃萨，于此甚深诸法理趣善巧方便，若现修行、若当修行，若现求者、若当求者，闻此法门，以少加行，得大光明入诸法门；从此法门复起光明，以是光明随何法门、随何所行，应入应行，如其理趣，以三昧力观诸法门，于三昧门出生智慧，而能了知如实理趣三昧力故，观法门故，生智慧故，以三昧门了知法界，住善方便，能起一切法门光明，得一切法海印三昧。

“无边慧，云何法门？谓阿字印，印一切法，无明所作，行得圆满。阿字为首，无明止息，无所作故。诸菩萨摩诃萨，应入无相印门，以[橠–多+可]字印印一切法，业异熟果，业所应作，业果和合，了知业果和合缘故。诸菩萨摩诃萨，应入无业无果无有和合无缘印门，以诸行印印一切法，于种种业，业所应作，起一切法智光明故。诸菩萨摩诃萨，应入一切诸行善巧印门，以[打–丁+袲]字印印一切法，以么字助，施设名言与种种法而作相应，了知[打–丁+袲]么而相助故。诸菩萨摩诃萨，应入无合无助无名印门，以无边印印一切法，一切分别而不可得，离分别故。诸菩萨摩诃萨，应入无分别印门，以无际印印一切法，际不和合，尽于际故。诸菩萨摩诃萨，应入无寻无伺无言说印门，以无种种自性之印印一切法，以一自性起作之相，断除种种自性想故。诸菩萨摩诃萨，应入种种自性印门，以欲相应和合之印印一切法，现起有为诸行圆满，离欲寂静，无和合故。诸菩萨摩诃萨，应入尽欲智见无和合印门。无边慧，是为菩萨摩诃萨印门印一切法，以此印门而应入于一切法中。

“无边慧，复有无障碍门、无和合门，诸菩萨摩诃萨应随悟入。云何无障碍门、无和合门？谓虚空印印一切法。诸菩萨摩诃萨，应入无著印门，以空闲印印一切法。诸菩萨摩诃萨，应入无二印门，以寂静印印一切法。诸菩萨摩诃萨，应入止息印门，以无门印印一切法。诸菩萨摩诃萨，应入不动印门，以无处印印一切法。诸菩萨摩诃萨，应入无染印门，以性空印印一切法。诸菩萨摩诃萨，应入无得印门，以无相印印一切法。诸菩萨摩诃萨，应入善巧修习方便印门，以无愿印印一切法。诸菩萨摩诃萨，应入善寂静愿光明印门，以无贪印印一切法。诸菩萨摩诃萨，应入遍知分别如实印门，以无生印印一切法。诸菩萨摩诃萨，应入生正智见无生印门，以寂灭印印一切法。诸菩萨摩诃萨，应入离蕴印门，以尽相印印一切法。诸菩萨摩诃萨，应入生尽印门，以法界印印一切法。诸菩萨摩诃萨，应入显现法界善巧印门，以无念印印一切法。诸菩萨摩诃萨，应入实无分别平等印门，以离性印印一切法。诸菩萨摩诃萨，应入遍知一切自性印门，以涅槃印印一切法。诸菩萨摩诃萨，应入如实寂静顺灭印门。无边慧，是为诸菩萨摩诃萨于一切法无障碍门、不和合门，超过一切断常见门、无边际门、前后际门，以厌离故，寂灭故，止息故，清凉故。诸菩萨摩诃萨，于此一切法印之门随学随入。以善修行此诸法门，得一切法海印三昧。此三昧者，如实相应，能摄诸法善方便智。是故诸菩萨摩诃萨，于此印门，应善修习住一切法海印三昧，观一切法，而能出生无量无边大法光明。

“无边慧，譬如大海水，乃无量而无有能测其量者；一切诸法亦复如是，终无有能测其量者。又如大海，一切众流悉入其中；一切诸法入法印中，亦复如是，故名海印，印一切法，悉入诸法海印之中。于此印中，见一切法同于法印。又如大龙及诸龙众诸大身众，能有大海，能入大海，于彼大海以为住处；诸菩萨摩诃萨亦复如是，而于无量百千劫中，善修诸业，乃能入此三昧印门，于彼印门以为住处，为欲证得诸佛法故，善巧圆满一切智故，成就如是诸法印门。诸菩萨摩诃萨，精勤修学此法门时，则能修学一切法门；见诸法门在此门故，而能发起诸法光明，入于一切法海之中。是故此法，名一切法海印三昧。又如大海，是大珍宝积集之处；此三昧者亦复如是，是一切法及法善巧积集之处。

“无边慧，若有众生，为得无上佛之知见，于此三昧，若已求者、若当求者、若现求者，彼则能求一切法海圆满智慧。以是义故，我此法印付嘱于汝，汝于末世后五十岁正法灭时，以此法印印诸众生。为此法印而印之者，皆于阿耨多罗三藐三菩提得不退转，成就佛法，速诣道场，转无上轮，绍隆佛种，随顺住于一切智地，能于无上大般涅槃而般涅槃，令诸天人受持正法。无边慧，诸菩萨摩诃萨，若欲摄取如是无量殊胜功德，于此深法，精勤爱乐而无放逸。

“复次，无边慧，我念往昔过大无量阿僧祇劫，复倍是数，尔时有佛出现世间，号曰超过须弥光王如来、应供、正遍知、明行足、善逝、世间解、无上士、调御丈夫、天人师、佛世尊，劫名善住，国名悦意。时彼劫中，众生寿命不可限量，安隐丰饶，住众善法，是故彼劫名为善住。彼佛国界广博严饰，多诸美妙，见者和乐，悦意名香周流普遍，是故彼国名为悦意。时四洲中，三洲等量八万由旬。一一洲中有二万城，一一城量各十由旬。唯有阎浮一洲，广量俱胝由旬，有八万城。一一城量二十由旬，重楼表刹，垣墙周匝，种种衣树、种种味树、诸杂华树、宝多罗树而庄严之。国界安乐，人民充满。其中复有最大都城周百由旬，二万园苑而围绕之。诸园苑中，澄潭溯流处处盈注，华蕊甘实一一荣茂，名香普熏闻者欣悦，鸟兽和鸣其声雅亮。尔时，彼佛住一园中为众说法。

“无边慧，超过须弥光王如来寿十小劫；灭度之后，正法住世满一小劫。时，彼如来四会说法。一一法会，诸声闻众住学地者，各有五百俱胝那由他；诸阿罗汉及菩萨众，各有五十俱胝那由他。时，彼如来有二菩萨，一名勇猛军，二名勇猛力。是二菩萨，具足神通得无生忍，前白佛言：‘世尊，以何等法，成就菩萨摩诃萨一切诸法海印三昧？’时彼如来，以此句门广为宣说。说此法时，十千菩萨得无生忍。是二菩萨证一切法海印三昧，及证菩萨一切三昧。以证诸法海印三昧，及证菩萨诸三昧故，能于一切佛刹土中，现大神变，放大光明，出妙梵音，为诸众生演说正法，而能成熟八俱胝人趣于阿耨多罗三藐三菩提。时，彼如来即为授记：‘过一百劫，皆当证于阿耨多罗三藐三菩提。百劫之中于一一劫，供养承事五百如来。于彼如来中时正法、后时正法悉能受持，为诸众生作大饶益。一一劫中一心不乱，一一生处皆受化生，一一生中不退三昧，神变说法度诸众生。过百劫已，复值无边功德如来，供养亲近，善能游戏无量三昧神变解脱。是二菩萨于彼佛所，一名离忧，二名善住，能随如来转于法轮，教化无量无数众生令住三乘。时，彼如来复为授记：“我灭度后，离忧当证阿耨多罗三藐三菩提，号曰无边辩才如来。灭度之后，善住当证阿耨多罗三藐三菩提，号曰最胜光明如来。共寿一劫，刹土积集无量功德。”’是二菩萨，于如来前受斯决已，次第证于阿耨多罗三藐三菩提。

“无边慧，若诸菩萨摩诃萨，为一切法海印三昧，应生爱乐，起大精进不惜身命，以不放逸而修行之。”

时彼众中，复有菩萨摩诃萨，名曰慧义，即从坐起，前白佛言：“希有世尊！乃能为诸菩萨摩诃萨，得一切法智善巧故，及得如来一切智故，说一切法海印三昧。世尊，若得诸法海印三昧，决定当得诸法理趣善巧方便速诣道场，以此无边功德大海，而发趣于阿耨多罗三藐三菩提，常见诸佛，勤修正法，与僧同行，能消如来最上之供，超过声闻、缘觉之地。”

尔时，世尊告慧义菩萨摩诃萨言：“如是，如是，如汝所说。慧义，诸菩萨摩诃萨，得一切法海印三昧，则得无量殊胜功德。若住诸法海印三昧，能以诸法海印三昧善巧方便，决定趣于阿耨多罗三藐三菩提。

“慧义，譬如须弥山王众宝所成，出于大海，量高八万四千由旬，嶷然安住，最极光明；诸菩萨摩诃萨亦复如是，以此三昧善发趣故，出于一切法藏大海，映蔽一切世间天人，无上安住，最极光明。又如满月，众星围绕；诸菩萨摩诃萨亦复如是，能于一切世间天人大众之中，作大光明。

“慧义，汝观斯法，其谁于此不生爱乐，不起精进而为放逸？唯除下劣薄福众生。若诸众生有大智慧，而能成就此广大法。广大法者，具足功德，诸善丈夫之所摄取，如我所说。若能摄此广大法财，为诸天人之所侍卫，十方诸佛、诸大菩萨之所护念。”

尔时，世尊告无边慧菩萨摩诃萨言：“无边慧，诸菩萨摩诃萨，若于此法勤修学者，能为众生作大饶益，除一切疑，解一切结，舍诸习气，断诸随眠，超诸喜爱，渡诸有海，永灭黑闇，永离惊怖，速以善巧能知一切众生之心。”

尔时，世尊说是语已，放大光明。其光遍照无数世界，映夺一切日月光明。放斯光已，复告无边慧菩萨摩诃萨言：“无边慧，诸菩萨摩诃萨，若能勤修海印三昧，亦当如是现大神变，放大光明，大师子吼演说斯法，超过三界作大照明，如我今日而无异也。”

时，无边慧菩萨摩诃萨白佛言：“世尊，唯愿如来加持此法。于后末世，若有众生闻斯法名，当获无量无边功德！”

尔时，世尊为欲加持此法门故，又放光明。复以一指，遍动三千大千世界，令诸众生得大安乐。于时会中，天、龙、夜叉、乾闼婆、阿修罗、迦楼罗、紧那罗、摩睺罗伽，如是众等，散天妙华及天妙衣，天诸妓乐俱时而作。无量诸天手执天衣，摇裔翩翻满虚空中，同声唱言：“奇哉！奇哉！诸佛境界不可思议。若有受持此深法者，当知堪受一切众生恭敬作礼。”

尔时，世尊复告无边慧菩萨摩诃萨言：“无边慧，后末世时薄福众生，不得闻此甲胄庄严三昧庄严。若诸众生有善方便，摄大资粮，于后末世乃闻斯法。若于斯法勤修行者，则为三世诸佛世尊之所摄受。无边慧，于后末世大怖畏时，我此法门付嘱汝等。我于无数俱胝那由他劫，积集无上诸法宝藏，具足功德无边安乐，汝今皆得。一切苦蕴，汝今皆舍。汝以无边功德大海，而速趣于阿耨多罗三藐三菩提。”

尔时，无边慧菩萨摩诃萨，与五百菩萨摩诃萨及诸居士，贤护商主等而为上首，顶礼佛足，白言：“世尊，我随力能当持如来大菩提法，于后末世，为诸众生作大饶益。”

尔时，诸菩萨摩诃萨，各从坐起，以诸杂华散于如来，脱身妙衣持以供养，作如是言：“世尊，以此善根，我皆回向一切众生，愿诸众生悉得圆满菩提分法，成就如来一切法智。于后末世一切众生所有善根，愿皆成就。”

尔时，世尊为令一切菩萨摩诃萨生欢喜故，而说偈言：

&nbsp;&nbsp;&nbsp;&nbsp; “为诸众生故，&nbsp;&nbsp;&nbsp;&nbsp;当兴大饶益，

&nbsp;&nbsp;&nbsp;&nbsp;持我菩提法，&nbsp;&nbsp;&nbsp;&nbsp;法王师子吼。

&nbsp;&nbsp;&nbsp;&nbsp;于后末世中，&nbsp;&nbsp;&nbsp;&nbsp;若诸求法者，

&nbsp;&nbsp;&nbsp;&nbsp;闻斯广大法，&nbsp;&nbsp;&nbsp;&nbsp;一切获安乐。

&nbsp;&nbsp;&nbsp;&nbsp;如我之所说，&nbsp;&nbsp;&nbsp;&nbsp;若有见此乘，

&nbsp;&nbsp;&nbsp;&nbsp;闻斯契经法，&nbsp;&nbsp;&nbsp;&nbsp;得随其所乐。

&nbsp;&nbsp;&nbsp;&nbsp;若有智慧者，&nbsp;&nbsp;&nbsp;&nbsp;修习善方便，

&nbsp;&nbsp;&nbsp;&nbsp;闻斯最上法，&nbsp;&nbsp;&nbsp;&nbsp;身心大欢喜。

&nbsp;&nbsp;&nbsp;&nbsp;若在于此会，&nbsp;&nbsp;&nbsp;&nbsp;现前见我说，

&nbsp;&nbsp;&nbsp;&nbsp;得闻斯法已，&nbsp;&nbsp;&nbsp;&nbsp;善能爱乐者，

&nbsp;&nbsp;&nbsp;&nbsp;于后末世中，&nbsp;&nbsp;&nbsp;&nbsp;生汝大福聚，

&nbsp;&nbsp;&nbsp;&nbsp;无数无有量，&nbsp;&nbsp;&nbsp;&nbsp;广大无边际。

&nbsp;&nbsp;&nbsp;&nbsp;于后末世中，&nbsp;&nbsp;&nbsp;&nbsp;若能受持此，

&nbsp;&nbsp;&nbsp;&nbsp;法王所说法，&nbsp;&nbsp;&nbsp;&nbsp;为佛之摄受。

&nbsp;&nbsp;&nbsp;&nbsp;于后末世中，&nbsp;&nbsp;&nbsp;&nbsp;持我菩提法，

&nbsp;&nbsp;&nbsp;&nbsp;则为无量佛，&nbsp;&nbsp;&nbsp;&nbsp;最后持法者。”

尔时，世尊说此法已，无量菩萨得无生忍，无量众生成熟善根。无边慧菩萨摩诃萨，及诸菩萨摩诃萨，一切世间天、人、阿修罗等，闻佛所说，皆大欢喜，信受奉行。