# 大乘妙法莲华经

姚秦．三藏法师．鸠摩罗什&nbsp;&nbsp;&nbsp;&nbsp;译

## 开经偈

&nbsp;&nbsp;&nbsp;&nbsp;无上甚深微妙法&nbsp;&nbsp;&nbsp;&nbsp;百千万劫难遭遇

&nbsp;&nbsp;&nbsp;&nbsp;我今见闻得受持&nbsp;&nbsp;&nbsp;&nbsp;愿解如来真实义

序品第一

方便品第二

譬喻品第三

信解品第四

药草喻品第五

授记品第六

化城喻品第七

五百弟子授记品第八

授学无学人记品第九

法师品第十

见宝塔品第十一

提婆达多品第十二

劝持品第十三

安乐行品第十四

从地涌出品第十五

如来寿量品第十六

分别功德品第十七

随喜功德品第十八

法师功德品第十九

常不轻菩萨品第廿

如来神力品第廿一

嘱累品第廿二

药王菩萨本事品第廿三

妙音菩萨品第廿四

观世音菩萨普门品第廿五

陀罗尼品第廿六

妙庄严王本事品第廿七

普贤菩萨劝发品第廿八

## 卷第一

### 序品第一

如是我闻。一时，佛住王舍城耆阇崛山中。与大比丘众万二千人俱。皆是阿罗汉，诸漏已尽，无复烦恼，逮得己利，尽诸有结，心得自在。其名曰：阿若憍陈如、摩诃迦叶、优楼频螺迦叶、伽耶迦叶、那提迦叶、舍利&nbsp;&nbsp;&nbsp;&nbsp;弗、大目犍连、摩诃迦旃延、阿[上少下免]楼驮、劫宾那、憍梵波提、离婆多、毕陵伽婆蹉、薄拘罗、摩诃拘絺罗、难陀、孙陀罗难陀、富楼那弥多罗尼子、须菩提、阿难、罗睺罗，如是众所知识大阿罗汉等。复有学、无学二千人。摩诃波阇波提比丘尼，与眷属六千人俱。罗睺罗母耶输陀罗比丘尼，亦与眷属俱。菩萨摩诃萨八万人。皆于阿耨多罗三藐三菩提不退转，皆得陀罗尼，乐说辩才，转不退转法轮，供养无量百千诸佛，于诸佛所植众德本；常为诸佛之所称叹。以慈修身，善入佛慧，通达大智，到于彼岸，名称普闻无量世界，能度无数百千众生。其名曰：文殊师利菩萨、观世音菩萨、得大势菩萨、常精进菩萨、不休息菩萨、宝掌菩萨、药王菩萨、勇施菩萨、宝月菩萨、月光菩萨、满月菩萨、大力菩萨、无量力菩萨、越三界菩萨、跋陀婆罗菩萨、弥勒菩萨、宝积菩萨、导师菩萨，如是等菩萨摩诃萨八万人俱。

尔时，释提桓因与其眷属二万天子俱。复有明月天子、普香天子、宝光天子、四大天王，与其眷属万天子俱。自在天子、大自在天子，与其眷属三万天子俱。娑婆世界主梵天王、尸弃大梵、光明大梵等，与其眷属万二千天子俱。有八龙王：难陀龙王、跋难陀龙王、娑伽罗龙王、和修吉龙王、德叉迦龙王、阿那婆达多龙王、摩那斯龙王、优钵罗龙王等，各与若干百千眷属俱。有四紧那罗王：法紧那罗王、妙法紧那罗王、大法紧那罗王、持法紧那罗王，各与若干百千眷属俱。有四乾闼婆王：乐乾闼婆王、乐音乾闼婆王、美乾闼婆王、美音乾闼婆王，各与若干百千眷属俱。有四阿修罗王：婆稚阿修罗王、佉罗骞驮阿修罗王、毗摩质多罗阿修罗王、罗睺阿修罗王，各与若干百千眷属俱。有四迦楼罗王：大威德迦楼罗王、大身迦楼罗王、大满迦楼罗王、如意迦楼罗王，各与若干百千眷属俱。韦提希子阿阇世王，与若干百千眷属俱。各礼佛足，退坐一面。

尔时世尊，四众围绕，供养恭敬，尊重赞叹。为诸菩萨说大乘经，名无量义，教菩萨法，佛所护念。佛说此经已，结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上，及诸大众。普佛世界，六种震动。

尔时，会中比丘、比丘尼，优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩诃罗伽、人非人，及诸小王、转轮圣王，是诸大众，得未曾有，欢喜合掌，一心观佛。

尔时，佛放眉间白毫相光，照东方万八千世界，靡不周遍；下至阿鼻地狱，上至阿迦尼吒天。于此世界，尽见彼土六趣众生。又见彼土，现在诸佛。及闻诸佛所说经法。并见彼诸比丘、比丘尼，优婆塞、优婆夷，诸修行得道者。复见诸菩萨摩诃萨，种种因缘、种种信解、种种相貌，行菩萨道。复见诸佛般涅槃者；复见诸佛般涅槃后，以佛舍利起七宝塔。

尔时，弥勒菩萨作是念：今者世尊现神变相，以何因缘而有此瑞？今佛世尊入于三昧，是不可思议，现希有事，当以问谁？谁能答者？复作此念：是文殊师利法王之子，已曾亲近供养过去无量诸佛，必应见此希有之相，我今当问。尔时比丘、比丘尼，优婆塞、优婆夷，及诸天龙鬼神等，咸作此念：是佛光明神通之相，今当问谁？尔时，弥勒菩萨欲自决疑；又观四众比丘、比丘尼，优婆塞、优婆夷，及诸天龙鬼神等，众会之心。而问文殊师利言：以何因缘而有此瑞，神通之相，放大光明，照于东方万八千土，悉见彼佛国界庄严？于是弥勒菩萨欲重宣此义，以偈问曰：

&nbsp;&nbsp;&nbsp;&nbsp;文殊师利&nbsp;&nbsp;&nbsp;&nbsp;导师何故&nbsp;&nbsp;&nbsp;&nbsp;眉间白毫&nbsp;&nbsp;&nbsp;&nbsp;大光普照

&nbsp;&nbsp;&nbsp;&nbsp;雨曼陀罗&nbsp;&nbsp;&nbsp;&nbsp;曼殊沙华&nbsp;&nbsp;&nbsp;&nbsp;栴檀香风&nbsp;&nbsp;&nbsp;&nbsp;悦可众心

&nbsp;&nbsp;&nbsp;&nbsp;以是因缘&nbsp;&nbsp;&nbsp;&nbsp;地皆严净&nbsp;&nbsp;&nbsp;&nbsp;而此世界&nbsp;&nbsp;&nbsp;&nbsp;六种震动

&nbsp;&nbsp;&nbsp;&nbsp;时四部众&nbsp;&nbsp;&nbsp;&nbsp;咸皆欢喜&nbsp;&nbsp;&nbsp;&nbsp;身意快然&nbsp;&nbsp;&nbsp;&nbsp;得未曾有

&nbsp;&nbsp;&nbsp;&nbsp;眉间光明&nbsp;&nbsp;&nbsp;&nbsp;照于东方&nbsp;&nbsp;&nbsp;&nbsp;万八千土&nbsp;&nbsp;&nbsp;&nbsp;皆如金色

&nbsp;&nbsp;&nbsp;&nbsp;从阿鼻狱&nbsp;&nbsp;&nbsp;&nbsp;上至有顶&nbsp;&nbsp;&nbsp;&nbsp;诸世界中&nbsp;&nbsp;&nbsp;&nbsp;六道众生

&nbsp;&nbsp;&nbsp;&nbsp;生死所趣&nbsp;&nbsp;&nbsp;&nbsp;善恶业缘&nbsp;&nbsp;&nbsp;&nbsp;受报好丑&nbsp;&nbsp;&nbsp;&nbsp;于此悉见

&nbsp;&nbsp;&nbsp;&nbsp;又睹诸佛&nbsp;&nbsp;&nbsp;&nbsp;圣主师子&nbsp;&nbsp;&nbsp;&nbsp;演说经典&nbsp;&nbsp;&nbsp;&nbsp;微妙第一

&nbsp;&nbsp;&nbsp;&nbsp;其声清净&nbsp;&nbsp;&nbsp;&nbsp;出柔软音&nbsp;&nbsp;&nbsp;&nbsp;教诸菩萨&nbsp;&nbsp;&nbsp;&nbsp;无数亿万

&nbsp;&nbsp;&nbsp;&nbsp;梵音深妙&nbsp;&nbsp;&nbsp;&nbsp;令人乐闻&nbsp;&nbsp;&nbsp;&nbsp;各于世界&nbsp;&nbsp;&nbsp;&nbsp;讲说正法

&nbsp;&nbsp;&nbsp;&nbsp;种种因缘&nbsp;&nbsp;&nbsp;&nbsp;以无量喻&nbsp;&nbsp;&nbsp;&nbsp;照明佛法&nbsp;&nbsp;&nbsp;&nbsp;开悟众生

&nbsp;&nbsp;&nbsp;&nbsp;若人遭苦&nbsp;&nbsp;&nbsp;&nbsp;厌老病死&nbsp;&nbsp;&nbsp;&nbsp;为说涅槃&nbsp;&nbsp;&nbsp;&nbsp;尽诸苦际

&nbsp;&nbsp;&nbsp;&nbsp;若人有福&nbsp;&nbsp;&nbsp;&nbsp;曾供养佛&nbsp;&nbsp;&nbsp;&nbsp;志求胜法&nbsp;&nbsp;&nbsp;&nbsp;为说缘觉

&nbsp;&nbsp;&nbsp;&nbsp;若有佛子&nbsp;&nbsp;&nbsp;&nbsp;修种种行&nbsp;&nbsp;&nbsp;&nbsp;求无上慧&nbsp;&nbsp;&nbsp;&nbsp;为说净道

&nbsp;&nbsp;&nbsp;&nbsp;文殊师利&nbsp;&nbsp;&nbsp;&nbsp;我住于此&nbsp;&nbsp;&nbsp;&nbsp;见闻若斯&nbsp;&nbsp;&nbsp;&nbsp;及千亿事

&nbsp;&nbsp;&nbsp;&nbsp;如是众多&nbsp;&nbsp;&nbsp;&nbsp;今当略说

&nbsp;&nbsp;&nbsp;&nbsp;我见彼土&nbsp;&nbsp;&nbsp;&nbsp;恒沙菩萨&nbsp;&nbsp;&nbsp;&nbsp;种种因缘&nbsp;&nbsp;&nbsp;&nbsp;而求佛道

&nbsp;&nbsp;&nbsp;&nbsp;或有行施&nbsp;&nbsp;&nbsp;&nbsp;金银珊瑚&nbsp;&nbsp;&nbsp;&nbsp;真珠摩尼&nbsp;&nbsp;&nbsp;&nbsp;砗磲玛瑙

&nbsp;&nbsp;&nbsp;&nbsp;金刚诸珍&nbsp;&nbsp;&nbsp;&nbsp;奴婢车乘&nbsp;&nbsp;&nbsp;&nbsp;宝饰辇舆&nbsp;&nbsp;&nbsp;&nbsp;欢喜布施

&nbsp;&nbsp;&nbsp;&nbsp;回向佛道&nbsp;&nbsp;&nbsp;&nbsp;愿得是乘&nbsp;&nbsp;&nbsp;&nbsp;三界第一&nbsp;&nbsp;&nbsp;&nbsp;诸佛所叹

&nbsp;&nbsp;&nbsp;&nbsp;或有菩萨&nbsp;&nbsp;&nbsp;&nbsp;驷马宝车&nbsp;&nbsp;&nbsp;&nbsp;栏楯华盖&nbsp;&nbsp;&nbsp;&nbsp;轩饰布施

&nbsp;&nbsp;&nbsp;&nbsp;复见菩萨&nbsp;&nbsp;&nbsp;&nbsp;身肉手足&nbsp;&nbsp;&nbsp;&nbsp;及妻子施&nbsp;&nbsp;&nbsp;&nbsp;求无上道

&nbsp;&nbsp;&nbsp;&nbsp;又见菩萨&nbsp;&nbsp;&nbsp;&nbsp;头目身体&nbsp;&nbsp;&nbsp;&nbsp;欣乐施与&nbsp;&nbsp;&nbsp;&nbsp;求佛智慧

&nbsp;&nbsp;&nbsp;&nbsp;文殊师利&nbsp;&nbsp;&nbsp;&nbsp;我见诸王&nbsp;&nbsp;&nbsp;&nbsp;往诣佛所&nbsp;&nbsp;&nbsp;&nbsp;问无上道

&nbsp;&nbsp;&nbsp;&nbsp;便舍乐土&nbsp;&nbsp;&nbsp;&nbsp;宫殿妻妾&nbsp;&nbsp;&nbsp;&nbsp;剃除须发&nbsp;&nbsp;&nbsp;&nbsp;而被法服

&nbsp;&nbsp;&nbsp;&nbsp;或见菩萨&nbsp;&nbsp;&nbsp;&nbsp;而作比丘&nbsp;&nbsp;&nbsp;&nbsp;独处闲静&nbsp;&nbsp;&nbsp;&nbsp;乐诵经典

&nbsp;&nbsp;&nbsp;&nbsp;又见菩萨&nbsp;&nbsp;&nbsp;&nbsp;勇猛精进&nbsp;&nbsp;&nbsp;&nbsp;入于深山&nbsp;&nbsp;&nbsp;&nbsp;思惟佛道

&nbsp;&nbsp;&nbsp;&nbsp;又见离欲&nbsp;&nbsp;&nbsp;&nbsp;常处空闲&nbsp;&nbsp;&nbsp;&nbsp;深修禅定&nbsp;&nbsp;&nbsp;&nbsp;得五神通

&nbsp;&nbsp;&nbsp;&nbsp;又见菩萨&nbsp;&nbsp;&nbsp;&nbsp;安禅合掌&nbsp;&nbsp;&nbsp;&nbsp;以千万偈&nbsp;&nbsp;&nbsp;&nbsp;赞诸法王

&nbsp;&nbsp;&nbsp;&nbsp;复见菩萨&nbsp;&nbsp;&nbsp;&nbsp;智深志固&nbsp;&nbsp;&nbsp;&nbsp;能问诸佛&nbsp;&nbsp;&nbsp;&nbsp;闻悉受持

&nbsp;&nbsp;&nbsp;&nbsp;又见佛子&nbsp;&nbsp;&nbsp;&nbsp;定慧具足&nbsp;&nbsp;&nbsp;&nbsp;以无量喻&nbsp;&nbsp;&nbsp;&nbsp;为众讲法

&nbsp;&nbsp;&nbsp;&nbsp;欣乐说法&nbsp;&nbsp;&nbsp;&nbsp;化诸菩萨&nbsp;&nbsp;&nbsp;&nbsp;破魔兵众&nbsp;&nbsp;&nbsp;&nbsp;而击法鼓

&nbsp;&nbsp;&nbsp;&nbsp;又见菩萨&nbsp;&nbsp;&nbsp;&nbsp;寂然宴默&nbsp;&nbsp;&nbsp;&nbsp;天龙恭敬&nbsp;&nbsp;&nbsp;&nbsp;不以为喜

&nbsp;&nbsp;&nbsp;&nbsp;又见菩萨&nbsp;&nbsp;&nbsp;&nbsp;处林放光&nbsp;&nbsp;&nbsp;&nbsp;济地狱苦&nbsp;&nbsp;&nbsp;&nbsp;令入佛道

&nbsp;&nbsp;&nbsp;&nbsp;又见佛子&nbsp;&nbsp;&nbsp;&nbsp;未尝睡眠&nbsp;&nbsp;&nbsp;&nbsp;经行林中&nbsp;&nbsp;&nbsp;&nbsp;勤求佛道

&nbsp;&nbsp;&nbsp;&nbsp;又见具戒&nbsp;&nbsp;&nbsp;&nbsp;威仪无缺&nbsp;&nbsp;&nbsp;&nbsp;净如宝珠&nbsp;&nbsp;&nbsp;&nbsp;以求佛道

&nbsp;&nbsp;&nbsp;&nbsp;又见佛子&nbsp;&nbsp;&nbsp;&nbsp;住忍辱力&nbsp;&nbsp;&nbsp;&nbsp;增上慢人&nbsp;&nbsp;&nbsp;&nbsp;恶骂捶打

&nbsp;&nbsp;&nbsp;&nbsp;皆悉能忍&nbsp;&nbsp;&nbsp;&nbsp;以求佛道

&nbsp;&nbsp;&nbsp;&nbsp;又见菩萨&nbsp;&nbsp;&nbsp;&nbsp;离诸戏笑&nbsp;&nbsp;&nbsp;&nbsp;及痴眷属&nbsp;&nbsp;&nbsp;&nbsp;亲近智者

&nbsp;&nbsp;&nbsp;&nbsp;一心除乱&nbsp;&nbsp;&nbsp;&nbsp;摄念山林&nbsp;&nbsp;&nbsp;&nbsp;亿千万岁&nbsp;&nbsp;&nbsp;&nbsp;以求佛道

&nbsp;&nbsp;&nbsp;&nbsp;或见菩萨&nbsp;&nbsp;&nbsp;&nbsp;肴膳饮食&nbsp;&nbsp;&nbsp;&nbsp;百种汤药&nbsp;&nbsp;&nbsp;&nbsp;施佛及僧

&nbsp;&nbsp;&nbsp;&nbsp;名衣上服&nbsp;&nbsp;&nbsp;&nbsp;价值千万&nbsp;&nbsp;&nbsp;&nbsp;或无价衣&nbsp;&nbsp;&nbsp;&nbsp;施佛及僧

&nbsp;&nbsp;&nbsp;&nbsp;千万亿种&nbsp;&nbsp;&nbsp;&nbsp;栴檀宝舍&nbsp;&nbsp;&nbsp;&nbsp;众妙卧具&nbsp;&nbsp;&nbsp;&nbsp;施佛及僧

&nbsp;&nbsp;&nbsp;&nbsp;清净园林&nbsp;&nbsp;&nbsp;&nbsp;华果茂盛&nbsp;&nbsp;&nbsp;&nbsp;流泉浴池&nbsp;&nbsp;&nbsp;&nbsp;施佛及僧

&nbsp;&nbsp;&nbsp;&nbsp;如是等施&nbsp;&nbsp;&nbsp;&nbsp;种种微妙&nbsp;&nbsp;&nbsp;&nbsp;欢喜无厌&nbsp;&nbsp;&nbsp;&nbsp;求无上道

&nbsp;&nbsp;&nbsp;&nbsp;或有菩萨&nbsp;&nbsp;&nbsp;&nbsp;说寂灭法&nbsp;&nbsp;&nbsp;&nbsp;种种教诏&nbsp;&nbsp;&nbsp;&nbsp;无数众生

&nbsp;&nbsp;&nbsp;&nbsp;或见菩萨&nbsp;&nbsp;&nbsp;&nbsp;观诸法性&nbsp;&nbsp;&nbsp;&nbsp;无有二相&nbsp;&nbsp;&nbsp;&nbsp;犹如虚空

&nbsp;&nbsp;&nbsp;&nbsp;又见佛子&nbsp;&nbsp;&nbsp;&nbsp;心无所著&nbsp;&nbsp;&nbsp;&nbsp;以此妙慧&nbsp;&nbsp;&nbsp;&nbsp;求无上道

&nbsp;&nbsp;&nbsp;&nbsp;文殊师利&nbsp;&nbsp;&nbsp;&nbsp;又有菩萨&nbsp;&nbsp;&nbsp;&nbsp;佛灭度后&nbsp;&nbsp;&nbsp;&nbsp;供养舍利

&nbsp;&nbsp;&nbsp;&nbsp;又见佛子&nbsp;&nbsp;&nbsp;&nbsp;造诸塔庙&nbsp;&nbsp;&nbsp;&nbsp;无数恒沙&nbsp;&nbsp;&nbsp;&nbsp;严饰国界

&nbsp;&nbsp;&nbsp;&nbsp;宝塔高妙&nbsp;&nbsp;&nbsp;&nbsp;五千由旬&nbsp;&nbsp;&nbsp;&nbsp;纵广正等&nbsp;&nbsp;&nbsp;&nbsp;二千由旬

&nbsp;&nbsp;&nbsp;&nbsp;一一塔庙&nbsp;&nbsp;&nbsp;&nbsp;各千幢幡&nbsp;&nbsp;&nbsp;&nbsp;珠交露幔&nbsp;&nbsp;&nbsp;&nbsp;宝铃和鸣

&nbsp;&nbsp;&nbsp;&nbsp;诸天龙神&nbsp;&nbsp;&nbsp;&nbsp;人及非人&nbsp;&nbsp;&nbsp;&nbsp;香华伎乐&nbsp;&nbsp;&nbsp;&nbsp;常以供养

&nbsp;&nbsp;&nbsp;&nbsp;文殊师利&nbsp;&nbsp;&nbsp;&nbsp;诸佛子等&nbsp;&nbsp;&nbsp;&nbsp;为供舍利&nbsp;&nbsp;&nbsp;&nbsp;严饰塔庙

&nbsp;&nbsp;&nbsp;&nbsp;国界自然&nbsp;&nbsp;&nbsp;&nbsp;殊特妙好&nbsp;&nbsp;&nbsp;&nbsp;如天树王&nbsp;&nbsp;&nbsp;&nbsp;其华开敷

&nbsp;&nbsp;&nbsp;&nbsp;佛放一光&nbsp;&nbsp;&nbsp;&nbsp;我及众会&nbsp;&nbsp;&nbsp;&nbsp;见此国界&nbsp;&nbsp;&nbsp;&nbsp;种种殊妙

&nbsp;&nbsp;&nbsp;&nbsp;诸佛神力&nbsp;&nbsp;&nbsp;&nbsp;智慧希有&nbsp;&nbsp;&nbsp;&nbsp;放一净光&nbsp;&nbsp;&nbsp;&nbsp;照无量国

&nbsp;&nbsp;&nbsp;&nbsp;我等见此&nbsp;&nbsp;&nbsp;&nbsp;得未曾有&nbsp;&nbsp;&nbsp;&nbsp;佛子文殊&nbsp;&nbsp;&nbsp;&nbsp;愿决众疑

&nbsp;&nbsp;&nbsp;&nbsp;四众欣仰&nbsp;&nbsp;&nbsp;&nbsp;瞻仁及我&nbsp;&nbsp;&nbsp;&nbsp;世尊何故&nbsp;&nbsp;&nbsp;&nbsp;放斯光明

&nbsp;&nbsp;&nbsp;&nbsp;佛子时答&nbsp;&nbsp;&nbsp;&nbsp;决疑令喜&nbsp;&nbsp;&nbsp;&nbsp;何所饶益&nbsp;&nbsp;&nbsp;&nbsp;演斯光明

&nbsp;&nbsp;&nbsp;&nbsp;佛坐道场&nbsp;&nbsp;&nbsp;&nbsp;所得妙法&nbsp;&nbsp;&nbsp;&nbsp;为欲说此&nbsp;&nbsp;&nbsp;&nbsp;为当授记

&nbsp;&nbsp;&nbsp;&nbsp;示诸佛土&nbsp;&nbsp;&nbsp;&nbsp;众宝严净&nbsp;&nbsp;&nbsp;&nbsp;及见诸佛&nbsp;&nbsp;&nbsp;&nbsp;此非小缘

&nbsp;&nbsp;&nbsp;&nbsp;文殊当知&nbsp;&nbsp;&nbsp;&nbsp;四众龙神&nbsp;&nbsp;&nbsp;&nbsp;瞻察仁者&nbsp;&nbsp;&nbsp;&nbsp;为说何等

尔时，文殊师利语弥勒菩萨摩诃萨，及诸大士：善男子等！如我惟忖，今佛世尊欲说大法，雨大法雨，吹大法螺，击大法鼓，演大法义。诸善男子！我于过去诸佛，曾见此瑞，放斯光已，即说大法。是故当知今佛现光，亦复如是；欲令众生，咸得闻知一切世间难信之法，故现斯瑞。诸善男子，如过去无量无边不可思议阿僧祇劫，尔时有佛，号日月灯明如来、应供、正遍知、明行足、善逝、世间解、无上士、调御丈夫、天人师、佛、世尊。演说正法，初善、中善、后善，其义深远，其语巧妙，纯一无杂，具足清白梵行之相。为求声闻者，说应四谛法；度生老病死，究竟涅槃。为求辟支佛者，说应十二因缘法。为诸菩萨，说应六波罗蜜；令得阿耨多罗三藐三菩提，成一切种智。次复有佛，亦名日月灯明。次复有佛，亦名日月灯明。如是二万佛皆同一字，号日月灯明，又同一姓，姓颇罗堕。弥勒当知！初佛后佛，皆同一字，名日月灯明；十号具足，所可说法，初中后善。

其最后佛未出家时，有八王子：一名有意，二名善意，三名无量意，四名宝意，五名增意，六名除疑意，七名响意，八名法意；是八王子，威德自在，各领四天下。是诸王子，闻父出家，得阿耨多罗三藐三菩提；悉舍王位，亦随出家，发大乘意，常修梵行，皆为法师，已于千万佛所，植诸善本。是时，日月灯明佛说大乘经，名无量义，教菩萨法，佛所护念。说是经已，即于大众中结跏趺坐，入于无量义处三昧，身心不动。是时，天雨曼陀罗华、摩诃曼陀罗华、曼殊沙华、摩诃曼殊沙华，而散佛上，及诸大众；普佛世界，六种震动。尔时会中，比丘、比丘尼，优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩&nbsp;&nbsp;&nbsp;&nbsp;睺罗伽、人非人，及诸小王、转轮圣王等，是诸大众得未曾有，欢喜合掌，一心观佛。

尔时，如来放眉间白毫相光，照东方万八千佛土，靡不周遍；如今所见，是诸佛土。弥勒当知！尔时会中有二十亿菩萨乐欲听法，是诸菩萨见此光明普照佛土，得未曾有，欲知此光所为因缘？时有菩萨名曰妙光，有八百弟子。是时日月灯明佛从三昧起；因妙光菩萨说大乘经，名妙法莲华，教菩萨法，佛所护念。六十小劫，不起于座。时会听者，亦坐一处，六十小劫，身心不动，听佛所说，谓如食顷；是时众中，无有一人，若身若心而生懈倦。日月灯明佛于六十小劫，说是经已；即于梵、魔、沙门、婆罗门，及天、人、阿修罗众中，而宣此言：如来于今日中夜，当入无余涅槃。

时有菩萨名曰德藏，日月灯明佛即授其记，告诸比丘：是德藏菩萨次当作佛，号曰净身，多陀阿伽度阿罗诃三藐三佛陀。佛授记已，便于中夜，入无余涅槃。佛灭度后，妙光菩萨持妙法莲华经，满八十小劫，为人演说。日月灯明佛八子，皆师妙光；妙光教化，令其坚固阿耨多罗三藐三菩提。是诸王子，供养无量百千万亿佛已，皆成佛道；其最后成佛者，名曰然灯。八百弟子中有一人，号曰求名，贪着利养；虽复读诵众经而不通利，多所忘失，故号求名。是人亦以种诸善根因缘故，得值无量百千万亿诸佛，供养恭敬，尊重赞叹。弥勒当知！尔时妙光菩萨岂异人乎？我身是也。求名菩萨，汝身是也。今见此瑞与本无异，是故惟忖：今日如来当说大乘经，名妙法莲华，教菩萨法，佛所护念。尔时，文殊师利于大众中，欲重宣此义，而说偈言：

&nbsp;&nbsp;&nbsp;&nbsp;我念过去世&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;有佛人中尊&nbsp;&nbsp;&nbsp;&nbsp;号日月灯明

&nbsp;&nbsp;&nbsp;&nbsp;世尊演说法&nbsp;&nbsp;&nbsp;&nbsp;度无量众生&nbsp;&nbsp;&nbsp;&nbsp;无数亿菩萨&nbsp;&nbsp;&nbsp;&nbsp;令入佛智慧

&nbsp;&nbsp;&nbsp;&nbsp;佛未出家时&nbsp;&nbsp;&nbsp;&nbsp;所生八王子&nbsp;&nbsp;&nbsp;&nbsp;见大圣出家&nbsp;&nbsp;&nbsp;&nbsp;亦随修梵行

&nbsp;&nbsp;&nbsp;&nbsp;时佛说大乘&nbsp;&nbsp;&nbsp;&nbsp;经名无量义&nbsp;&nbsp;&nbsp;&nbsp;于诸大众中&nbsp;&nbsp;&nbsp;&nbsp;而为广分别

&nbsp;&nbsp;&nbsp;&nbsp;佛说此经已&nbsp;&nbsp;&nbsp;&nbsp;即于法座上&nbsp;&nbsp;&nbsp;&nbsp;跏趺坐三昧&nbsp;&nbsp;&nbsp;&nbsp;名无量义处

&nbsp;&nbsp;&nbsp;&nbsp;天雨曼陀华&nbsp;&nbsp;&nbsp;&nbsp;天鼓自然鸣&nbsp;&nbsp;&nbsp;&nbsp;诸天龙鬼神&nbsp;&nbsp;&nbsp;&nbsp;供养人中尊

&nbsp;&nbsp;&nbsp;&nbsp;一切诸佛土&nbsp;&nbsp;&nbsp;&nbsp;即时大震动&nbsp;&nbsp;&nbsp;&nbsp;佛放眉间光&nbsp;&nbsp;&nbsp;&nbsp;现诸希有事

&nbsp;&nbsp;&nbsp;&nbsp;此光照东方&nbsp;&nbsp;&nbsp;&nbsp;万八千佛土&nbsp;&nbsp;&nbsp;&nbsp;示一切众生&nbsp;&nbsp;&nbsp;&nbsp;生死业报处

&nbsp;&nbsp;&nbsp;&nbsp;有见诸佛土&nbsp;&nbsp;&nbsp;&nbsp;以众宝庄严&nbsp;&nbsp;&nbsp;&nbsp;琉璃玻璃色&nbsp;&nbsp;&nbsp;&nbsp;斯由佛光照

&nbsp;&nbsp;&nbsp;&nbsp;及见诸天人&nbsp;&nbsp;&nbsp;&nbsp;龙神夜叉众&nbsp;&nbsp;&nbsp;&nbsp;乾闼紧那罗&nbsp;&nbsp;&nbsp;&nbsp;各供养其佛

&nbsp;&nbsp;&nbsp;&nbsp;又见诸如来&nbsp;&nbsp;&nbsp;&nbsp;自然成佛道&nbsp;&nbsp;&nbsp;&nbsp;身色如金山&nbsp;&nbsp;&nbsp;&nbsp;端严甚微妙

&nbsp;&nbsp;&nbsp;&nbsp;如净琉璃中&nbsp;&nbsp;&nbsp;&nbsp;内现真金像&nbsp;&nbsp;&nbsp;&nbsp;世尊在大众&nbsp;&nbsp;&nbsp;&nbsp;敷演深法义

&nbsp;&nbsp;&nbsp;&nbsp;一一诸佛土&nbsp;&nbsp;&nbsp;&nbsp;声闻众无数&nbsp;&nbsp;&nbsp;&nbsp;因佛光所照&nbsp;&nbsp;&nbsp;&nbsp;悉见彼大众

&nbsp;&nbsp;&nbsp;&nbsp;或有诸比丘&nbsp;&nbsp;&nbsp;&nbsp;在于山林中&nbsp;&nbsp;&nbsp;&nbsp;精进持净戒&nbsp;&nbsp;&nbsp;&nbsp;犹如护明珠

&nbsp;&nbsp;&nbsp;&nbsp;又见诸菩萨&nbsp;&nbsp;&nbsp;&nbsp;行施忍辱等&nbsp;&nbsp;&nbsp;&nbsp;其数如恒沙&nbsp;&nbsp;&nbsp;&nbsp;斯由佛光照

&nbsp;&nbsp;&nbsp;&nbsp;又见诸菩萨&nbsp;&nbsp;&nbsp;&nbsp;深入诸禅定&nbsp;&nbsp;&nbsp;&nbsp;身心寂不动&nbsp;&nbsp;&nbsp;&nbsp;以求无上道

&nbsp;&nbsp;&nbsp;&nbsp;又见诸菩萨&nbsp;&nbsp;&nbsp;&nbsp;知法寂灭相&nbsp;&nbsp;&nbsp;&nbsp;各于其国土&nbsp;&nbsp;&nbsp;&nbsp;说法求佛道

&nbsp;&nbsp;&nbsp;&nbsp;尔时四部众&nbsp;&nbsp;&nbsp;&nbsp;见日月灯佛&nbsp;&nbsp;&nbsp;&nbsp;现大神通力&nbsp;&nbsp;&nbsp;&nbsp;其心皆欢喜

&nbsp;&nbsp;&nbsp;&nbsp;各各自相问&nbsp;&nbsp;&nbsp;&nbsp;是事何因缘

&nbsp;&nbsp;&nbsp;&nbsp;天人所奉尊&nbsp;&nbsp;&nbsp;&nbsp;适从三昧起&nbsp;&nbsp;&nbsp;&nbsp;赞妙光菩萨&nbsp;&nbsp;&nbsp;&nbsp;汝为世间眼

&nbsp;&nbsp;&nbsp;&nbsp;一切所归信&nbsp;&nbsp;&nbsp;&nbsp;能奉持法藏&nbsp;&nbsp;&nbsp;&nbsp;如我所说法&nbsp;&nbsp;&nbsp;&nbsp;唯汝能证知

&nbsp;&nbsp;&nbsp;&nbsp;世尊既赞叹&nbsp;&nbsp;&nbsp;&nbsp;令妙光欢喜&nbsp;&nbsp;&nbsp;&nbsp;说是法华经

&nbsp;&nbsp;&nbsp;&nbsp;满六十小劫&nbsp;&nbsp;&nbsp;&nbsp;不起于此座&nbsp;&nbsp;&nbsp;&nbsp;所说上妙法&nbsp;&nbsp;&nbsp;&nbsp;是妙光法师&nbsp;&nbsp;&nbsp;&nbsp;悉皆能受持

&nbsp;&nbsp;&nbsp;&nbsp;佛说是法华&nbsp;&nbsp;&nbsp;&nbsp;令众欢喜已&nbsp;&nbsp;&nbsp;&nbsp;寻即于是日&nbsp;&nbsp;&nbsp;&nbsp;告于天人众

&nbsp;&nbsp;&nbsp;&nbsp;诸法实相义&nbsp;&nbsp;&nbsp;&nbsp;已为汝等说&nbsp;&nbsp;&nbsp;&nbsp;我今于中夜&nbsp;&nbsp;&nbsp;&nbsp;当入于涅槃

&nbsp;&nbsp;&nbsp;&nbsp;汝一心精进&nbsp;&nbsp;&nbsp;&nbsp;当离于放逸&nbsp;&nbsp;&nbsp;&nbsp;诸佛甚难值&nbsp;&nbsp;&nbsp;&nbsp;亿劫时一遇

&nbsp;&nbsp;&nbsp;&nbsp;世尊诸子等&nbsp;&nbsp;&nbsp;&nbsp;闻佛入涅槃&nbsp;&nbsp;&nbsp;&nbsp;各各怀悲恼&nbsp;&nbsp;&nbsp;&nbsp;佛灭一何速

&nbsp;&nbsp;&nbsp;&nbsp;圣主法之王&nbsp;&nbsp;&nbsp;&nbsp;安慰无量众&nbsp;&nbsp;&nbsp;&nbsp;我若灭度时&nbsp;&nbsp;&nbsp;&nbsp;汝等勿忧怖

&nbsp;&nbsp;&nbsp;&nbsp;是德藏菩萨&nbsp;&nbsp;&nbsp;&nbsp;于无漏实相&nbsp;&nbsp;&nbsp;&nbsp;心已得通达&nbsp;&nbsp;&nbsp;&nbsp;其次当作佛

&nbsp;&nbsp;&nbsp;&nbsp;号曰为净身&nbsp;&nbsp;&nbsp;&nbsp;亦度无量众

&nbsp;&nbsp;&nbsp;&nbsp;佛此夜灭度&nbsp;&nbsp;&nbsp;&nbsp;如薪尽火灭&nbsp;&nbsp;&nbsp;&nbsp;分布诸舍利&nbsp;&nbsp;&nbsp;&nbsp;而起无量塔

&nbsp;&nbsp;&nbsp;&nbsp;比丘比丘尼&nbsp;&nbsp;&nbsp;&nbsp;其数如恒沙&nbsp;&nbsp;&nbsp;&nbsp;倍复加精进&nbsp;&nbsp;&nbsp;&nbsp;以求无上道

&nbsp;&nbsp;&nbsp;&nbsp;是妙光法师&nbsp;&nbsp;&nbsp;&nbsp;奉持佛法藏&nbsp;&nbsp;&nbsp;&nbsp;八十小劫中&nbsp;&nbsp;&nbsp;&nbsp;广宣法华经

&nbsp;&nbsp;&nbsp;&nbsp;是诸八王子&nbsp;&nbsp;&nbsp;&nbsp;妙光所开化&nbsp;&nbsp;&nbsp;&nbsp;坚固无上道&nbsp;&nbsp;&nbsp;&nbsp;当见无数佛

&nbsp;&nbsp;&nbsp;&nbsp;供养诸佛已&nbsp;&nbsp;&nbsp;&nbsp;随顺行大道&nbsp;&nbsp;&nbsp;&nbsp;相继得成佛&nbsp;&nbsp;&nbsp;&nbsp;转次而授记

&nbsp;&nbsp;&nbsp;&nbsp;最后天中天&nbsp;&nbsp;&nbsp;&nbsp;号曰燃灯佛&nbsp;&nbsp;&nbsp;&nbsp;诸仙之导师&nbsp;&nbsp;&nbsp;&nbsp;度脱无量众

&nbsp;&nbsp;&nbsp;&nbsp;是妙光法师&nbsp;&nbsp;&nbsp;&nbsp;时有一弟子&nbsp;&nbsp;&nbsp;&nbsp;心常怀懈怠&nbsp;&nbsp;&nbsp;&nbsp;贪着于名利

&nbsp;&nbsp;&nbsp;&nbsp;求名利无厌&nbsp;&nbsp;&nbsp;&nbsp;多游族姓家&nbsp;&nbsp;&nbsp;&nbsp;弃舍所习诵&nbsp;&nbsp;&nbsp;&nbsp;废忘不通利

&nbsp;&nbsp;&nbsp;&nbsp;以是因缘故&nbsp;&nbsp;&nbsp;&nbsp;号之为求名&nbsp;&nbsp;&nbsp;&nbsp;亦行众善业&nbsp;&nbsp;&nbsp;&nbsp;得见无数佛

&nbsp;&nbsp;&nbsp;&nbsp;供养于诸佛&nbsp;&nbsp;&nbsp;&nbsp;随顺行大道&nbsp;&nbsp;&nbsp;&nbsp;具六波罗蜜&nbsp;&nbsp;&nbsp;&nbsp;今见释师子

&nbsp;&nbsp;&nbsp;&nbsp;其后当作佛&nbsp;&nbsp;&nbsp;&nbsp;号名曰弥勒&nbsp;&nbsp;&nbsp;&nbsp;广度诸众生&nbsp;&nbsp;&nbsp;&nbsp;其数无有量

&nbsp;&nbsp;&nbsp;&nbsp;彼佛灭度后&nbsp;&nbsp;&nbsp;&nbsp;懈怠者汝是&nbsp;&nbsp;&nbsp;&nbsp;妙光法师者&nbsp;&nbsp;&nbsp;&nbsp;今则我身是

&nbsp;&nbsp;&nbsp;&nbsp;我见灯明佛&nbsp;&nbsp;&nbsp;&nbsp;本光瑞如此&nbsp;&nbsp;&nbsp;&nbsp;以是知今佛&nbsp;&nbsp;&nbsp;&nbsp;欲说法华经

&nbsp;&nbsp;&nbsp;&nbsp;今相如本瑞&nbsp;&nbsp;&nbsp;&nbsp;是诸佛方便&nbsp;&nbsp;&nbsp;&nbsp;今佛放光明&nbsp;&nbsp;&nbsp;&nbsp;助发实相义

&nbsp;&nbsp;&nbsp;&nbsp;诸人今当知&nbsp;&nbsp;&nbsp;&nbsp;合掌一心待&nbsp;&nbsp;&nbsp;&nbsp;佛当雨法雨&nbsp;&nbsp;&nbsp;&nbsp;充足求道者

&nbsp;&nbsp;&nbsp;&nbsp;诸求三乘人&nbsp;&nbsp;&nbsp;&nbsp;若有疑悔者&nbsp;&nbsp;&nbsp;&nbsp;佛当为除断&nbsp;&nbsp;&nbsp;&nbsp;令尽无有余

###&nbsp;&nbsp;&nbsp;&nbsp;方便品第二

尔时，世尊从三昧安详而起，告舍利弗：诸佛智慧甚深无量，其智慧门，难解难入，一切声闻、辟支佛所不能知。所以者何？佛曾亲近百千万亿无数诸佛，尽行诸佛无量道法，勇猛精进，名称普闻。成就甚深未曾有法，随宜所说，意趣难解。舍利弗！吾从成佛以来，种种因缘，种种譬喻，广演言教，无数方便引导众生，令离诸着。所以者何？如来方便知见波罗蜜，皆已具足。舍利弗！如来知见，广大深远。无量无碍，力无所畏；禅定解脱三昧，深入无际，成就一切未曾有法。舍利弗！如来能种种分别，巧说诸法，言辞柔软，悦可众心。舍利弗！取要言之，无量无边未曾有法，佛悉成就。止！舍利弗！不须复说。所以者何？佛所成就第一稀有难解之法，唯佛与佛乃能究尽诸法实相；所谓诸法，如是相、如是性、如是体、如是力、如是作、如是因、如是缘、如是果、如是报、如是本末究竟等。尔时，世尊欲重宣此义，而说偈言：

&nbsp;&nbsp;&nbsp;&nbsp;世雄不可量&nbsp;&nbsp;&nbsp;&nbsp;诸天及世人&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;无能知佛者

&nbsp;&nbsp;&nbsp;&nbsp;佛力无所畏&nbsp;&nbsp;&nbsp;&nbsp;解脱诸三昧&nbsp;&nbsp;&nbsp;&nbsp;及佛诸余法&nbsp;&nbsp;&nbsp;&nbsp;无能测量者

&nbsp;&nbsp;&nbsp;&nbsp;本从无数佛&nbsp;&nbsp;&nbsp;&nbsp;具足行诸道&nbsp;&nbsp;&nbsp;&nbsp;甚深微妙法&nbsp;&nbsp;&nbsp;&nbsp;难见难可了

&nbsp;&nbsp;&nbsp;&nbsp;于无量亿劫&nbsp;&nbsp;&nbsp;&nbsp;行此诸道已&nbsp;&nbsp;&nbsp;&nbsp;道场得成果&nbsp;&nbsp;&nbsp;&nbsp;我已悉知见

&nbsp;&nbsp;&nbsp;&nbsp;如是大果报&nbsp;&nbsp;&nbsp;&nbsp;种种性相义&nbsp;&nbsp;&nbsp;&nbsp;我及十方佛&nbsp;&nbsp;&nbsp;&nbsp;乃能知是事

&nbsp;&nbsp;&nbsp;&nbsp;是法不可示&nbsp;&nbsp;&nbsp;&nbsp;言辞相寂灭&nbsp;&nbsp;&nbsp;&nbsp;诸余众生类&nbsp;&nbsp;&nbsp;&nbsp;无有能得解

&nbsp;&nbsp;&nbsp;&nbsp;除诸菩萨众&nbsp;&nbsp;&nbsp;&nbsp;信力坚固者&nbsp;&nbsp;&nbsp;&nbsp;诸佛弟子众&nbsp;&nbsp;&nbsp;&nbsp;曾供养诸佛

&nbsp;&nbsp;&nbsp;&nbsp;一切漏已尽&nbsp;&nbsp;&nbsp;&nbsp;住是最后身&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;其力所不堪

&nbsp;&nbsp;&nbsp;&nbsp;假使满世间&nbsp;&nbsp;&nbsp;&nbsp;皆如舍利弗&nbsp;&nbsp;&nbsp;&nbsp;尽思共度量&nbsp;&nbsp;&nbsp;&nbsp;不能测佛智

&nbsp;&nbsp;&nbsp;&nbsp;正使满十方&nbsp;&nbsp;&nbsp;&nbsp;皆如舍利弗&nbsp;&nbsp;&nbsp;&nbsp;及余诸弟子&nbsp;&nbsp;&nbsp;&nbsp;亦满十方刹

&nbsp;&nbsp;&nbsp;&nbsp;尽思共度量&nbsp;&nbsp;&nbsp;&nbsp;亦复不能知

&nbsp;&nbsp;&nbsp;&nbsp;辟支佛利智&nbsp;&nbsp;&nbsp;&nbsp;无漏最后身&nbsp;&nbsp;&nbsp;&nbsp;亦满十方界&nbsp;&nbsp;&nbsp;&nbsp;其数如竹林

&nbsp;&nbsp;&nbsp;&nbsp;斯等共一心&nbsp;&nbsp;&nbsp;&nbsp;于亿无量劫&nbsp;&nbsp;&nbsp;&nbsp;欲思佛实智&nbsp;&nbsp;&nbsp;&nbsp;莫能知少分

&nbsp;&nbsp;&nbsp;&nbsp;新发意菩萨&nbsp;&nbsp;&nbsp;&nbsp;供养无数佛&nbsp;&nbsp;&nbsp;&nbsp;了达诸义趣&nbsp;&nbsp;&nbsp;&nbsp;又能善说法

&nbsp;&nbsp;&nbsp;&nbsp;如稻麻竹苇&nbsp;&nbsp;&nbsp;&nbsp;充满十方刹&nbsp;&nbsp;&nbsp;&nbsp;一心以妙智&nbsp;&nbsp;&nbsp;&nbsp;于恒河沙劫

&nbsp;&nbsp;&nbsp;&nbsp;咸皆共思量&nbsp;&nbsp;&nbsp;&nbsp;不能知佛智

&nbsp;&nbsp;&nbsp;&nbsp;不退诸菩萨&nbsp;&nbsp;&nbsp;&nbsp;其数如恒沙&nbsp;&nbsp;&nbsp;&nbsp;一心共思求&nbsp;&nbsp;&nbsp;&nbsp;亦复不能知

&nbsp;&nbsp;&nbsp;&nbsp;又告舍利弗&nbsp;&nbsp;&nbsp;&nbsp;无漏不思议&nbsp;&nbsp;&nbsp;&nbsp;甚深微妙法&nbsp;&nbsp;&nbsp;&nbsp;我今已具得

&nbsp;&nbsp;&nbsp;&nbsp;唯我知是相&nbsp;&nbsp;&nbsp;&nbsp;十方佛亦然

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;诸佛语无异&nbsp;&nbsp;&nbsp;&nbsp;于佛所说法&nbsp;&nbsp;&nbsp;&nbsp;当生大信力

&nbsp;&nbsp;&nbsp;&nbsp;世尊法久后&nbsp;&nbsp;&nbsp;&nbsp;要当说真实

&nbsp;&nbsp;&nbsp;&nbsp;告诸声闻众&nbsp;&nbsp;&nbsp;&nbsp;及求缘觉乘&nbsp;&nbsp;&nbsp;&nbsp;我令脱苦缚&nbsp;&nbsp;&nbsp;&nbsp;逮得涅槃者

&nbsp;&nbsp;&nbsp;&nbsp;佛以方便力&nbsp;&nbsp;&nbsp;&nbsp;示以三乘教&nbsp;&nbsp;&nbsp;&nbsp;众生处处着&nbsp;&nbsp;&nbsp;&nbsp;引之令得出

尔时，大众中有诸声闻、漏尽阿罗汉，阿若憍陈如等千二百人；及发声闻辟支佛心，比丘、比丘尼、优婆塞、优婆夷，各作是念：今者世尊！何故殷勤称叹方便，而作是言。佛所得法，甚深难解，有所言说，意趣难知，一切声闻、辟支佛所不能及。佛说一解脱义，我等亦得此法到于涅槃，而今不知是义所趣。

尔时，舍利弗知四众心疑，自亦未了，而白佛言：世尊！何因何缘，殷勤称叹诸佛第一方便，甚深微妙难解之法？我自昔来，未曾从佛闻如是说；今者，四众咸皆有疑。惟愿世尊，敷演斯事。世尊何故，殷勤称叹甚深微妙难解之法？尔时，舍利弗欲重宣此义，而说偈言：

&nbsp;&nbsp;&nbsp;&nbsp;慧日大圣尊&nbsp;&nbsp;&nbsp;&nbsp;久乃说是法

&nbsp;&nbsp;&nbsp;&nbsp;自说得如是&nbsp;&nbsp;&nbsp;&nbsp;力无畏三昧&nbsp;&nbsp;&nbsp;&nbsp;禅定解脱等&nbsp;&nbsp;&nbsp;&nbsp;不可思议法

&nbsp;&nbsp;&nbsp;&nbsp;道场所得法&nbsp;&nbsp;&nbsp;&nbsp;无能发问者&nbsp;&nbsp;&nbsp;&nbsp;我意难可测&nbsp;&nbsp;&nbsp;&nbsp;亦无能问者

&nbsp;&nbsp;&nbsp;&nbsp;无问而自说&nbsp;&nbsp;&nbsp;&nbsp;称叹所行道&nbsp;&nbsp;&nbsp;&nbsp;智慧甚微妙&nbsp;&nbsp;&nbsp;&nbsp;诸佛之所得

&nbsp;&nbsp;&nbsp;&nbsp;无漏诸罗汉&nbsp;&nbsp;&nbsp;&nbsp;及求涅槃者&nbsp;&nbsp;&nbsp;&nbsp;今皆堕疑网&nbsp;&nbsp;&nbsp;&nbsp;佛何故说是

&nbsp;&nbsp;&nbsp;&nbsp;其求缘觉者&nbsp;&nbsp;&nbsp;&nbsp;比丘比丘尼&nbsp;&nbsp;&nbsp;&nbsp;诸天龙鬼神&nbsp;&nbsp;&nbsp;&nbsp;及乾闼婆等

&nbsp;&nbsp;&nbsp;&nbsp;相视怀犹豫&nbsp;&nbsp;&nbsp;&nbsp;瞻仰两足尊&nbsp;&nbsp;&nbsp;&nbsp;是事为云何&nbsp;&nbsp;&nbsp;&nbsp;愿佛为解说

&nbsp;&nbsp;&nbsp;&nbsp;于诸声闻众&nbsp;&nbsp;&nbsp;&nbsp;佛说我第一&nbsp;&nbsp;&nbsp;&nbsp;我今自于智&nbsp;&nbsp;&nbsp;&nbsp;疑惑不能了

&nbsp;&nbsp;&nbsp;&nbsp;为是究竟法&nbsp;&nbsp;&nbsp;&nbsp;为是所行道

&nbsp;&nbsp;&nbsp;&nbsp;佛口所生子&nbsp;&nbsp;&nbsp;&nbsp;合掌瞻仰待&nbsp;&nbsp;&nbsp;&nbsp;愿出微妙音&nbsp;&nbsp;&nbsp;&nbsp;时为如实说

&nbsp;&nbsp;&nbsp;&nbsp;诸天龙神等&nbsp;&nbsp;&nbsp;&nbsp;其数如恒沙&nbsp;&nbsp;&nbsp;&nbsp;求佛诸菩萨&nbsp;&nbsp;&nbsp;&nbsp;大数有八万

&nbsp;&nbsp;&nbsp;&nbsp;又诸万亿国&nbsp;&nbsp;&nbsp;&nbsp;转轮圣王至&nbsp;&nbsp;&nbsp;&nbsp;合掌以敬心&nbsp;&nbsp;&nbsp;&nbsp;欲闻具足道

尔时，佛告舍利弗：止！止！不须复说。若说是事，一切世间诸天及人，皆当惊疑。舍利弗重白佛言：世尊！惟愿说之！惟愿说之！所以者何？是会无数百千万亿阿僧祇众生，曾见诸佛，诸根猛利，智慧明了，闻佛所说，则能敬信。尔时，舍利弗欲重宣此义，而说偈言：

&nbsp;&nbsp;&nbsp;&nbsp;法王无上尊&nbsp;&nbsp;&nbsp;&nbsp;惟说愿勿虑&nbsp;&nbsp;&nbsp;&nbsp;是会无量众&nbsp;&nbsp;&nbsp;&nbsp;有能敬信者

佛复止舍利弗：若说是事，一切世间天人阿修罗，皆当惊疑；增上慢比丘，将坠于大坑。尔时，世尊重说偈言：

&nbsp;&nbsp;&nbsp;&nbsp;止止不须说&nbsp;&nbsp;&nbsp;&nbsp;我法妙难思&nbsp;&nbsp;&nbsp;&nbsp;诸增上慢者&nbsp;&nbsp;&nbsp;&nbsp;闻必不敬信

尔时，舍利弗重白佛言：世尊！惟愿说之！惟愿说之！今此会中，如我等比，百千万亿，世世已曾从佛受化；如此人等必能敬信，长夜安隐，多所饶益。尔时，舍利弗欲重宣此义，而说偈言：

&nbsp;&nbsp;&nbsp;&nbsp;无上两足尊&nbsp;&nbsp;&nbsp;&nbsp;愿说第一法&nbsp;&nbsp;&nbsp;&nbsp;我为佛长子&nbsp;&nbsp;&nbsp;&nbsp;惟垂分别说

&nbsp;&nbsp;&nbsp;&nbsp;是会无量众&nbsp;&nbsp;&nbsp;&nbsp;能敬信此法&nbsp;&nbsp;&nbsp;&nbsp;佛已曾世世&nbsp;&nbsp;&nbsp;&nbsp;教化如是等

&nbsp;&nbsp;&nbsp;&nbsp;皆一心合掌&nbsp;&nbsp;&nbsp;&nbsp;欲听受佛语&nbsp;&nbsp;&nbsp;&nbsp;我等千二百&nbsp;&nbsp;&nbsp;&nbsp;及余求佛者

&nbsp;&nbsp;&nbsp;&nbsp;愿为此众故&nbsp;&nbsp;&nbsp;&nbsp;惟垂分别说&nbsp;&nbsp;&nbsp;&nbsp;是等闻此法&nbsp;&nbsp;&nbsp;&nbsp;则生大欢喜

尔时，世尊告舍利弗：汝已殷勤三请，岂得不说。汝今谛听，善思念之，吾当为汝分别解说。说此语时，会中有比丘、比丘尼、优婆塞、优婆夷五千人等，即从座起，礼佛而退。所以者何？此辈罪根深重，及增上慢，未得谓得，未证谓证，有如此失，是以不住。世尊默然而不制止。

尔时，佛告舍利弗：我今此众，无复枝叶，纯有真实。舍利弗！如是增上慢人，退亦佳矣！汝今善听，当为汝说。舍利弗言：唯然，世尊！愿乐欲闻。

佛告舍利弗：如是妙法，诸佛如来时乃说之；如优昙波钵华，时一现耳。舍利弗！汝等当信佛之所说，言不虚妄。舍利弗！诸佛随宜说法，意趣难解。所以者何？我以无数方便、种种因缘、譬喻言辞，演说诸法&nbsp;&nbsp;&nbsp;&nbsp;。是法，非思量分别之所能解，唯有诸佛乃能知之。所以者何？诸佛世尊，唯以一大事因缘故，出现于世。舍利弗！云何名诸佛世尊，唯以一大事因缘故，出现于世？诸佛世尊，欲令众生开佛知见，使得清净故，出现于世；欲示众生佛之知见故，出现于世；欲令众生悟佛知见故，出现于世；欲令众生入佛知见道故，出现于世。舍利弗！是为诸佛以一大事因缘故，出现于世。

佛告舍利弗！诸佛如来，但教化菩萨，诸有所作，常为一事，唯以佛之知见，示悟众生。舍利弗！如来但以一佛乘故，为众生说法，无有余乘，若二若三。舍利弗！一切十方诸佛，法亦如是。

舍利弗！过去诸佛，以无量无数方便、种种因缘、譬喻言辞，而为众生演说诸法，是法皆为一佛乘故。是诸众生，从诸佛闻法，究竟皆得一切种智。舍利弗！未来诸佛当出于世，亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生，从佛闻法，究竟皆得一切种智。舍利佛！现在十方无量百千万亿佛土中，诸佛世尊，多所饶益，安乐众生；是诸佛，亦以无量无数方便、种种因缘、譬喻言辞，而为众生演说诸法，是法皆为一佛乘故。是诸众生，从佛闻法，究竟皆得一切种智。

舍利弗！是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。舍利弗！我今亦复如是，知诸众生有种种欲，深心所著；随其本性，以种种因缘、譬喻言辞、方便力，而为说法。舍利佛！如此，皆为得一佛乘、一切种智故。舍利弗！十方世界中，尚无二乘，何况有三。

舍利弗！诸佛出于五浊恶世，所谓劫浊、烦恼浊、众生浊、见浊、命浊。如是，舍利弗！劫浊乱时，众生垢重，悭贪嫉妒，成就诸不善根故，诸佛以方便力，于一佛乘，分别说三。舍利弗！若我弟子，自谓阿罗汉、辟支佛者，不闻不知诸佛如来但教化菩萨事，此非佛弟子、非阿罗汉、非辟支佛。又舍利弗！是诸比丘、比丘尼，自谓已得阿罗汉，是最后身，究竟涅槃，便不复志求阿耨多罗三藐三菩提，当知此辈皆是增上慢人。所以者何？若有比丘实得阿罗汉，若不信此法，无有是处。除佛灭度后，现前无佛。所以者何？佛灭度后，如是等经，受持读诵解义者，是人难得。若遇余佛，于此法中，便得决了。舍利弗！汝等当一心信解、受持佛语。诸佛如来，言无虚妄；无有余乘，唯一佛乘。尔时，世尊欲重宣此义，而说偈言：

&nbsp;&nbsp;&nbsp;&nbsp;比丘比丘尼&nbsp;&nbsp;&nbsp;&nbsp;有怀增上慢&nbsp;&nbsp;&nbsp;&nbsp;优婆塞我慢&nbsp;&nbsp;&nbsp;&nbsp;优婆夷不信

&nbsp;&nbsp;&nbsp;&nbsp;如是四众等&nbsp;&nbsp;&nbsp;&nbsp;其数有五千&nbsp;&nbsp;&nbsp;&nbsp;不自见其过&nbsp;&nbsp;&nbsp;&nbsp;于戒有缺漏

&nbsp;&nbsp;&nbsp;&nbsp;护惜其瑕疵&nbsp;&nbsp;&nbsp;&nbsp;是小智已出&nbsp;&nbsp;&nbsp;&nbsp;众中之糟糠&nbsp;&nbsp;&nbsp;&nbsp;佛威德故去

&nbsp;&nbsp;&nbsp;&nbsp;斯人鲜福德&nbsp;&nbsp;&nbsp;&nbsp;不堪受是法&nbsp;&nbsp;&nbsp;&nbsp;此众无枝叶&nbsp;&nbsp;&nbsp;&nbsp;唯有诸真实

&nbsp;&nbsp;&nbsp;&nbsp;舍利弗善听&nbsp;&nbsp;&nbsp;&nbsp;诸佛所得法&nbsp;&nbsp;&nbsp;&nbsp;无量方便力&nbsp;&nbsp;&nbsp;&nbsp;而为众生说

&nbsp;&nbsp;&nbsp;&nbsp;众生心所念&nbsp;&nbsp;&nbsp;&nbsp;种种所行道&nbsp;&nbsp;&nbsp;&nbsp;若干诸欲性&nbsp;&nbsp;&nbsp;&nbsp;先世善恶业

&nbsp;&nbsp;&nbsp;&nbsp;佛悉知是已&nbsp;&nbsp;&nbsp;&nbsp;以诸缘譬喻&nbsp;&nbsp;&nbsp;&nbsp;言辞方便力&nbsp;&nbsp;&nbsp;&nbsp;令一切欢喜

&nbsp;&nbsp;&nbsp;&nbsp;或说修多罗&nbsp;&nbsp;&nbsp;&nbsp;伽陀及本事&nbsp;&nbsp;&nbsp;&nbsp;本生未曾有&nbsp;&nbsp;&nbsp;&nbsp;亦说于因缘

&nbsp;&nbsp;&nbsp;&nbsp;譬喻并祇夜&nbsp;&nbsp;&nbsp;&nbsp;优波提舍经&nbsp;&nbsp;&nbsp;&nbsp;钝根乐小法&nbsp;&nbsp;&nbsp;&nbsp;贪着于生死

&nbsp;&nbsp;&nbsp;&nbsp;于诸无量佛&nbsp;&nbsp;&nbsp;&nbsp;不行深妙道&nbsp;&nbsp;&nbsp;&nbsp;众苦所恼乱&nbsp;&nbsp;&nbsp;&nbsp;为是说涅槃

&nbsp;&nbsp;&nbsp;&nbsp;我设是方便&nbsp;&nbsp;&nbsp;&nbsp;令得入佛慧&nbsp;&nbsp;&nbsp;&nbsp;未曾说汝等&nbsp;&nbsp;&nbsp;&nbsp;当得成佛道

&nbsp;&nbsp;&nbsp;&nbsp;所以未曾说&nbsp;&nbsp;&nbsp;&nbsp;说时未至故&nbsp;&nbsp;&nbsp;&nbsp;今正是其时&nbsp;&nbsp;&nbsp;&nbsp;决定说大乘

&nbsp;&nbsp;&nbsp;&nbsp;我此九部法&nbsp;&nbsp;&nbsp;&nbsp;随顺众生说&nbsp;&nbsp;&nbsp;&nbsp;入大乘为本&nbsp;&nbsp;&nbsp;&nbsp;以故说是经

&nbsp;&nbsp;&nbsp;&nbsp;有佛子心净&nbsp;&nbsp;&nbsp;&nbsp;柔软亦利根&nbsp;&nbsp;&nbsp;&nbsp;无量诸佛所&nbsp;&nbsp;&nbsp;&nbsp;而行深妙道

&nbsp;&nbsp;&nbsp;&nbsp;为此诸佛子&nbsp;&nbsp;&nbsp;&nbsp;说是大乘经&nbsp;&nbsp;&nbsp;&nbsp;我记如是人&nbsp;&nbsp;&nbsp;&nbsp;来世成佛道

&nbsp;&nbsp;&nbsp;&nbsp;以深心念佛&nbsp;&nbsp;&nbsp;&nbsp;修持净戒故&nbsp;&nbsp;&nbsp;&nbsp;此等闻得佛&nbsp;&nbsp;&nbsp;&nbsp;大喜充遍身

&nbsp;&nbsp;&nbsp;&nbsp;佛知彼心行&nbsp;&nbsp;&nbsp;&nbsp;故为说大乘&nbsp;&nbsp;&nbsp;&nbsp;声闻若菩萨&nbsp;&nbsp;&nbsp;&nbsp;闻我所说法

&nbsp;&nbsp;&nbsp;&nbsp;乃至于一偈&nbsp;&nbsp;&nbsp;&nbsp;皆成佛无疑

&nbsp;&nbsp;&nbsp;&nbsp;十方佛土中&nbsp;&nbsp;&nbsp;&nbsp;唯有一乘法&nbsp;&nbsp;&nbsp;&nbsp;无二亦无三&nbsp;&nbsp;&nbsp;&nbsp;除佛方便说

&nbsp;&nbsp;&nbsp;&nbsp;但以假名字&nbsp;&nbsp;&nbsp;&nbsp;引导于众生&nbsp;&nbsp;&nbsp;&nbsp;说佛智慧故&nbsp;&nbsp;&nbsp;&nbsp;诸佛出于世

&nbsp;&nbsp;&nbsp;&nbsp;唯此一事实&nbsp;&nbsp;&nbsp;&nbsp;余二则非真&nbsp;&nbsp;&nbsp;&nbsp;终不以小乘&nbsp;&nbsp;&nbsp;&nbsp;济度于众生

&nbsp;&nbsp;&nbsp;&nbsp;佛自住大乘&nbsp;&nbsp;&nbsp;&nbsp;如其所得法&nbsp;&nbsp;&nbsp;&nbsp;定慧力庄严&nbsp;&nbsp;&nbsp;&nbsp;以此度众生

&nbsp;&nbsp;&nbsp;&nbsp;自证无上道&nbsp;&nbsp;&nbsp;&nbsp;大乘平等法&nbsp;&nbsp;&nbsp;&nbsp;若以小乘化&nbsp;&nbsp;&nbsp;&nbsp;乃至于一人

&nbsp;&nbsp;&nbsp;&nbsp;我则堕悭贪&nbsp;&nbsp;&nbsp;&nbsp;此事为不可

&nbsp;&nbsp;&nbsp;&nbsp;若人信归佛&nbsp;&nbsp;&nbsp;&nbsp;如来不欺诳&nbsp;&nbsp;&nbsp;&nbsp;亦无贪嫉意&nbsp;&nbsp;&nbsp;&nbsp;断诸法中恶

&nbsp;&nbsp;&nbsp;&nbsp;故佛于十方&nbsp;&nbsp;&nbsp;&nbsp;而独无所畏&nbsp;&nbsp;&nbsp;&nbsp;我以相严身&nbsp;&nbsp;&nbsp;&nbsp;光明照世间

&nbsp;&nbsp;&nbsp;&nbsp;无量所众尊&nbsp;&nbsp;&nbsp;&nbsp;为说实相印

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;我本立誓愿&nbsp;&nbsp;&nbsp;&nbsp;欲令一切众&nbsp;&nbsp;&nbsp;&nbsp;如我等无异

&nbsp;&nbsp;&nbsp;&nbsp;如我昔所愿&nbsp;&nbsp;&nbsp;&nbsp;今者已满足&nbsp;&nbsp;&nbsp;&nbsp;化一切众生&nbsp;&nbsp;&nbsp;&nbsp;皆令入佛道

&nbsp;&nbsp;&nbsp;&nbsp;若我遇众生&nbsp;&nbsp;&nbsp;&nbsp;尽教以佛道&nbsp;&nbsp;&nbsp;&nbsp;无智者错乱&nbsp;&nbsp;&nbsp;&nbsp;迷惑不受教

&nbsp;&nbsp;&nbsp;&nbsp;我知此众生&nbsp;&nbsp;&nbsp;&nbsp;未曾修善本&nbsp;&nbsp;&nbsp;&nbsp;坚着于五欲&nbsp;&nbsp;&nbsp;&nbsp;痴爱故生恼

&nbsp;&nbsp;&nbsp;&nbsp;以诸欲因缘&nbsp;&nbsp;&nbsp;&nbsp;坠堕三恶道&nbsp;&nbsp;&nbsp;&nbsp;轮回六趣中&nbsp;&nbsp;&nbsp;&nbsp;备受诸苦毒

&nbsp;&nbsp;&nbsp;&nbsp;受胎之微形&nbsp;&nbsp;&nbsp;&nbsp;世世常增长&nbsp;&nbsp;&nbsp;&nbsp;薄德少福人&nbsp;&nbsp;&nbsp;&nbsp;众苦所逼迫

&nbsp;&nbsp;&nbsp;&nbsp;入邪见稠林&nbsp;&nbsp;&nbsp;&nbsp;若有若无等&nbsp;&nbsp;&nbsp;&nbsp;依止此诸见&nbsp;&nbsp;&nbsp;&nbsp;具足六十二

&nbsp;&nbsp;&nbsp;&nbsp;深着虚妄法&nbsp;&nbsp;&nbsp;&nbsp;坚受不可舍&nbsp;&nbsp;&nbsp;&nbsp;我慢自矜高&nbsp;&nbsp;&nbsp;&nbsp;谄曲心不实

&nbsp;&nbsp;&nbsp;&nbsp;于千万亿劫&nbsp;&nbsp;&nbsp;&nbsp;不闻佛名字&nbsp;&nbsp;&nbsp;&nbsp;亦不闻正法&nbsp;&nbsp;&nbsp;&nbsp;如是人难度

&nbsp;&nbsp;&nbsp;&nbsp;是故舍利弗&nbsp;&nbsp;&nbsp;&nbsp;我为设方便&nbsp;&nbsp;&nbsp;&nbsp;说诸尽苦道&nbsp;&nbsp;&nbsp;&nbsp;示之以涅槃

&nbsp;&nbsp;&nbsp;&nbsp;我虽说涅槃&nbsp;&nbsp;&nbsp;&nbsp;是亦非真灭&nbsp;&nbsp;&nbsp;&nbsp;诸法从本来&nbsp;&nbsp;&nbsp;&nbsp;常自寂灭相

&nbsp;&nbsp;&nbsp;&nbsp;佛子行道已&nbsp;&nbsp;&nbsp;&nbsp;来世得作佛

&nbsp;&nbsp;&nbsp;&nbsp;我有方便力&nbsp;&nbsp;&nbsp;&nbsp;开示三乘法&nbsp;&nbsp;&nbsp;&nbsp;一切诸世尊&nbsp;&nbsp;&nbsp;&nbsp;皆说一乘道

&nbsp;&nbsp;&nbsp;&nbsp;今此诸大众&nbsp;&nbsp;&nbsp;&nbsp;皆应除疑惑&nbsp;&nbsp;&nbsp;&nbsp;诸佛语无异&nbsp;&nbsp;&nbsp;&nbsp;唯一无二乘

&nbsp;&nbsp;&nbsp;&nbsp;过去无数劫&nbsp;&nbsp;&nbsp;&nbsp;无量灭度佛&nbsp;&nbsp;&nbsp;&nbsp;百千万亿种&nbsp;&nbsp;&nbsp;&nbsp;其数不可量

&nbsp;&nbsp;&nbsp;&nbsp;如是诸世尊&nbsp;&nbsp;&nbsp;&nbsp;种种缘譬喻&nbsp;&nbsp;&nbsp;&nbsp;无数方便力&nbsp;&nbsp;&nbsp;&nbsp;演说诸法相

&nbsp;&nbsp;&nbsp;&nbsp;是诸世尊等&nbsp;&nbsp;&nbsp;&nbsp;皆说一乘法&nbsp;&nbsp;&nbsp;&nbsp;化无量众生&nbsp;&nbsp;&nbsp;&nbsp;令入于佛道

&nbsp;&nbsp;&nbsp;&nbsp;又诸大圣主&nbsp;&nbsp;&nbsp;&nbsp;知一切世间&nbsp;&nbsp;&nbsp;&nbsp;天人群生类&nbsp;&nbsp;&nbsp;&nbsp;深心之所欲

&nbsp;&nbsp;&nbsp;&nbsp;更以异方便&nbsp;&nbsp;&nbsp;&nbsp;助显第一义

&nbsp;&nbsp;&nbsp;&nbsp;若有众生类&nbsp;&nbsp;&nbsp;&nbsp;值诸过去佛&nbsp;&nbsp;&nbsp;&nbsp;若闻法布施&nbsp;&nbsp;&nbsp;&nbsp;或持戒忍辱

&nbsp;&nbsp;&nbsp;&nbsp;精进禅智等&nbsp;&nbsp;&nbsp;&nbsp;种种修福慧&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;诸佛灭度后&nbsp;&nbsp;&nbsp;&nbsp;若人善软心&nbsp;&nbsp;&nbsp;&nbsp;如是诸众生&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;诸佛灭度已&nbsp;&nbsp;&nbsp;&nbsp;供养舍利者&nbsp;&nbsp;&nbsp;&nbsp;起万亿种塔&nbsp;&nbsp;&nbsp;&nbsp;金银及玻璃

&nbsp;&nbsp;&nbsp;&nbsp;砗磲与玛瑙&nbsp;&nbsp;&nbsp;&nbsp;玫瑰琉璃珠&nbsp;&nbsp;&nbsp;&nbsp;清净广严饰&nbsp;&nbsp;&nbsp;&nbsp;庄校于诸塔

&nbsp;&nbsp;&nbsp;&nbsp;或有起石庙&nbsp;&nbsp;&nbsp;&nbsp;栴檀及沉水&nbsp;&nbsp;&nbsp;&nbsp;木榓并余材&nbsp;&nbsp;&nbsp;&nbsp;砖瓦泥土等

&nbsp;&nbsp;&nbsp;&nbsp;若于旷野中&nbsp;&nbsp;&nbsp;&nbsp;积土成佛庙&nbsp;&nbsp;&nbsp;&nbsp;乃至童子戏&nbsp;&nbsp;&nbsp;&nbsp;聚沙为佛塔

&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;若人为佛故&nbsp;&nbsp;&nbsp;&nbsp;建立诸形像&nbsp;&nbsp;&nbsp;&nbsp;刻雕成众相&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;或以七宝成&nbsp;&nbsp;&nbsp;&nbsp;鍮鉐赤白铜&nbsp;&nbsp;&nbsp;&nbsp;白镴及铅锡&nbsp;&nbsp;&nbsp;&nbsp;铁木及与泥

&nbsp;&nbsp;&nbsp;&nbsp;或以胶漆布&nbsp;&nbsp;&nbsp;&nbsp;严饰作佛像&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;彩画作佛像&nbsp;&nbsp;&nbsp;&nbsp;百福庄严相&nbsp;&nbsp;&nbsp;&nbsp;自作若使人&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;乃至童子戏&nbsp;&nbsp;&nbsp;&nbsp;若草木及笔&nbsp;&nbsp;&nbsp;&nbsp;或以指爪甲&nbsp;&nbsp;&nbsp;&nbsp;而画作佛像

&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;渐渐积功德&nbsp;&nbsp;&nbsp;&nbsp;具足大悲心&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;但化诸菩萨&nbsp;&nbsp;&nbsp;&nbsp;度脱无量众

&nbsp;&nbsp;&nbsp;&nbsp;若人于塔庙&nbsp;&nbsp;&nbsp;&nbsp;宝像及画像&nbsp;&nbsp;&nbsp;&nbsp;以华香幡盖&nbsp;&nbsp;&nbsp;&nbsp;敬心而供养

&nbsp;&nbsp;&nbsp;&nbsp;若使人作乐&nbsp;&nbsp;&nbsp;&nbsp;击鼓吹角贝&nbsp;&nbsp;&nbsp;&nbsp;箫笛琴箜篌&nbsp;&nbsp;&nbsp;&nbsp;琵琶铙铜钹

&nbsp;&nbsp;&nbsp;&nbsp;如是众妙音&nbsp;&nbsp;&nbsp;&nbsp;尽持以供养

&nbsp;&nbsp;&nbsp;&nbsp;或以欢喜心&nbsp;&nbsp;&nbsp;&nbsp;歌呗颂佛德&nbsp;&nbsp;&nbsp;&nbsp;乃至一小音&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;若人散乱心&nbsp;&nbsp;&nbsp;&nbsp;乃至以一华&nbsp;&nbsp;&nbsp;&nbsp;供养于画像&nbsp;&nbsp;&nbsp;&nbsp;渐见无数佛

&nbsp;&nbsp;&nbsp;&nbsp;或有人礼拜&nbsp;&nbsp;&nbsp;&nbsp;或复但合掌&nbsp;&nbsp;&nbsp;&nbsp;乃至举一手&nbsp;&nbsp;&nbsp;&nbsp;或复小低头

&nbsp;&nbsp;&nbsp;&nbsp;以此供养像&nbsp;&nbsp;&nbsp;&nbsp;渐见无量佛&nbsp;&nbsp;&nbsp;&nbsp;自成无上道&nbsp;&nbsp;&nbsp;&nbsp;广度无数众

&nbsp;&nbsp;&nbsp;&nbsp;入无余涅槃&nbsp;&nbsp;&nbsp;&nbsp;如薪尽火灭

&nbsp;&nbsp;&nbsp;&nbsp;若人散乱心&nbsp;&nbsp;&nbsp;&nbsp;入于塔庙中&nbsp;&nbsp;&nbsp;&nbsp;一称南无佛&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;于诸过去佛&nbsp;&nbsp;&nbsp;&nbsp;在世或灭后&nbsp;&nbsp;&nbsp;&nbsp;若有闻是法&nbsp;&nbsp;&nbsp;&nbsp;皆已成佛道

&nbsp;&nbsp;&nbsp;&nbsp;未来诸世尊&nbsp;&nbsp;&nbsp;&nbsp;其数无有量&nbsp;&nbsp;&nbsp;&nbsp;是诸如来等&nbsp;&nbsp;&nbsp;&nbsp;亦方便说法

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;以无量方便&nbsp;&nbsp;&nbsp;&nbsp;度脱诸众生&nbsp;&nbsp;&nbsp;&nbsp;入佛无漏智

&nbsp;&nbsp;&nbsp;&nbsp;若有闻法者&nbsp;&nbsp;&nbsp;&nbsp;无一不成佛

&nbsp;&nbsp;&nbsp;&nbsp;诸佛本誓愿&nbsp;&nbsp;&nbsp;&nbsp;我所行佛道&nbsp;&nbsp;&nbsp;&nbsp;普欲令众生&nbsp;&nbsp;&nbsp;&nbsp;亦同得此道

&nbsp;&nbsp;&nbsp;&nbsp;未来世诸佛&nbsp;&nbsp;&nbsp;&nbsp;虽说百千亿&nbsp;&nbsp;&nbsp;&nbsp;无数诸法门&nbsp;&nbsp;&nbsp;&nbsp;其实为一乘

&nbsp;&nbsp;&nbsp;&nbsp;诸佛两足尊&nbsp;&nbsp;&nbsp;&nbsp;知法常无性&nbsp;&nbsp;&nbsp;&nbsp;佛种从缘起&nbsp;&nbsp;&nbsp;&nbsp;是故说一乘

&nbsp;&nbsp;&nbsp;&nbsp;是法住法位&nbsp;&nbsp;&nbsp;&nbsp;世间相常住&nbsp;&nbsp;&nbsp;&nbsp;于道场知已&nbsp;&nbsp;&nbsp;&nbsp;导师方便说

&nbsp;&nbsp;&nbsp;&nbsp;天人所供养&nbsp;&nbsp;&nbsp;&nbsp;现在十方佛&nbsp;&nbsp;&nbsp;&nbsp;其数如恒沙&nbsp;&nbsp;&nbsp;&nbsp;出现于世间

&nbsp;&nbsp;&nbsp;&nbsp;安隐众生故&nbsp;&nbsp;&nbsp;&nbsp;亦说如是法

&nbsp;&nbsp;&nbsp;&nbsp;知第一寂灭&nbsp;&nbsp;&nbsp;&nbsp;以方便力故&nbsp;&nbsp;&nbsp;&nbsp;虽示种种道&nbsp;&nbsp;&nbsp;&nbsp;其实为佛乘

&nbsp;&nbsp;&nbsp;&nbsp;知众生诸行&nbsp;&nbsp;&nbsp;&nbsp;深心之所念&nbsp;&nbsp;&nbsp;&nbsp;过去所习业&nbsp;&nbsp;&nbsp;&nbsp;欲性精进力

&nbsp;&nbsp;&nbsp;&nbsp;及诸根利钝&nbsp;&nbsp;&nbsp;&nbsp;以种种因缘&nbsp;&nbsp;&nbsp;&nbsp;譬喻亦言辞&nbsp;&nbsp;&nbsp;&nbsp;随应方便说

&nbsp;&nbsp;&nbsp;&nbsp;今我亦如是&nbsp;&nbsp;&nbsp;&nbsp;安隐众生故&nbsp;&nbsp;&nbsp;&nbsp;以种种法门&nbsp;&nbsp;&nbsp;&nbsp;宣示于佛道

&nbsp;&nbsp;&nbsp;&nbsp;我以智慧力&nbsp;&nbsp;&nbsp;&nbsp;知众生性欲&nbsp;&nbsp;&nbsp;&nbsp;方便说诸法&nbsp;&nbsp;&nbsp;&nbsp;皆令得欢喜

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;我以佛眼观&nbsp;&nbsp;&nbsp;&nbsp;见六道众生&nbsp;&nbsp;&nbsp;&nbsp;贫穷无福慧

&nbsp;&nbsp;&nbsp;&nbsp;入生死险道&nbsp;&nbsp;&nbsp;&nbsp;相续苦不断&nbsp;&nbsp;&nbsp;&nbsp;深着于五欲&nbsp;&nbsp;&nbsp;&nbsp;如牦牛爱尾

&nbsp;&nbsp;&nbsp;&nbsp;以贪爱自蔽&nbsp;&nbsp;&nbsp;&nbsp;盲暝无所见

&nbsp;&nbsp;&nbsp;&nbsp;不求大势佛&nbsp;&nbsp;&nbsp;&nbsp;及与断苦法&nbsp;&nbsp;&nbsp;&nbsp;深入诸邪见&nbsp;&nbsp;&nbsp;&nbsp;以苦欲舍苦

&nbsp;&nbsp;&nbsp;&nbsp;为是众生故&nbsp;&nbsp;&nbsp;&nbsp;而起大悲心

&nbsp;&nbsp;&nbsp;&nbsp;我始坐道场&nbsp;&nbsp;&nbsp;&nbsp;观树亦经行&nbsp;&nbsp;&nbsp;&nbsp;于三七日中&nbsp;&nbsp;&nbsp;&nbsp;思惟如是事

&nbsp;&nbsp;&nbsp;&nbsp;我所得智慧&nbsp;&nbsp;&nbsp;&nbsp;微妙最第一

&nbsp;&nbsp;&nbsp;&nbsp;众生诸根钝&nbsp;&nbsp;&nbsp;&nbsp;着乐痴所盲&nbsp;&nbsp;&nbsp;&nbsp;如斯之等类&nbsp;&nbsp;&nbsp;&nbsp;云何而可度

&nbsp;&nbsp;&nbsp;&nbsp;尔时诸梵王&nbsp;&nbsp;&nbsp;&nbsp;及诸天帝释&nbsp;&nbsp;&nbsp;&nbsp;护世四天王&nbsp;&nbsp;&nbsp;&nbsp;及大自在天

&nbsp;&nbsp;&nbsp;&nbsp;并余诸天众&nbsp;&nbsp;&nbsp;&nbsp;眷属百千万&nbsp;&nbsp;&nbsp;&nbsp;恭敬合掌礼&nbsp;&nbsp;&nbsp;&nbsp;请我转法轮

&nbsp;&nbsp;&nbsp;&nbsp;我即自思惟&nbsp;&nbsp;&nbsp;&nbsp;若但赞佛乘&nbsp;&nbsp;&nbsp;&nbsp;众生没在苦&nbsp;&nbsp;&nbsp;&nbsp;不能信是法

&nbsp;&nbsp;&nbsp;&nbsp;破法不信故&nbsp;&nbsp;&nbsp;&nbsp;坠于三恶道&nbsp;&nbsp;&nbsp;&nbsp;我宁不说法&nbsp;&nbsp;&nbsp;&nbsp;疾入于涅槃

&nbsp;&nbsp;&nbsp;&nbsp;寻念过去佛&nbsp;&nbsp;&nbsp;&nbsp;所行方便力&nbsp;&nbsp;&nbsp;&nbsp;我今所得道&nbsp;&nbsp;&nbsp;&nbsp;亦应说三乘

&nbsp;&nbsp;&nbsp;&nbsp;作是思惟时&nbsp;&nbsp;&nbsp;&nbsp;十方佛皆现&nbsp;&nbsp;&nbsp;&nbsp;梵音慰喻我&nbsp;&nbsp;&nbsp;&nbsp;善哉释迦文

&nbsp;&nbsp;&nbsp;&nbsp;第一之导师&nbsp;&nbsp;&nbsp;&nbsp;得是无上法&nbsp;&nbsp;&nbsp;&nbsp;随诸一切佛&nbsp;&nbsp;&nbsp;&nbsp;而用方便力

&nbsp;&nbsp;&nbsp;&nbsp;我等亦皆得&nbsp;&nbsp;&nbsp;&nbsp;最妙第一法&nbsp;&nbsp;&nbsp;&nbsp;为诸众生类&nbsp;&nbsp;&nbsp;&nbsp;分别说三乘

&nbsp;&nbsp;&nbsp;&nbsp;少智乐小法&nbsp;&nbsp;&nbsp;&nbsp;不自信作佛&nbsp;&nbsp;&nbsp;&nbsp;是故以方便&nbsp;&nbsp;&nbsp;&nbsp;分别说诸果

&nbsp;&nbsp;&nbsp;&nbsp;虽复说三乘&nbsp;&nbsp;&nbsp;&nbsp;但为教菩萨

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;我闻圣师子&nbsp;&nbsp;&nbsp;&nbsp;深净微妙音&nbsp;&nbsp;&nbsp;&nbsp;称南无诸佛

&nbsp;&nbsp;&nbsp;&nbsp;复作如是念&nbsp;&nbsp;&nbsp;&nbsp;我出浊恶世&nbsp;&nbsp;&nbsp;&nbsp;如诸佛所说&nbsp;&nbsp;&nbsp;&nbsp;我亦随顺行

&nbsp;&nbsp;&nbsp;&nbsp;思惟是事已&nbsp;&nbsp;&nbsp;&nbsp;即趣波罗奈&nbsp;&nbsp;&nbsp;&nbsp;诸法寂灭相&nbsp;&nbsp;&nbsp;&nbsp;不可以言宣

&nbsp;&nbsp;&nbsp;&nbsp;以方便力故&nbsp;&nbsp;&nbsp;&nbsp;为五比丘说

&nbsp;&nbsp;&nbsp;&nbsp;是名转法轮&nbsp;&nbsp;&nbsp;&nbsp;便有涅槃音&nbsp;&nbsp;&nbsp;&nbsp;及以阿罗汉&nbsp;&nbsp;&nbsp;&nbsp;法僧差别名

&nbsp;&nbsp;&nbsp;&nbsp;从久远劫来&nbsp;&nbsp;&nbsp;&nbsp;赞示涅槃法&nbsp;&nbsp;&nbsp;&nbsp;生死苦永尽&nbsp;&nbsp;&nbsp;&nbsp;我常如是说

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;我见佛子等&nbsp;&nbsp;&nbsp;&nbsp;志求佛道者&nbsp;&nbsp;&nbsp;&nbsp;无量千万亿

&nbsp;&nbsp;&nbsp;&nbsp;咸以恭敬心&nbsp;&nbsp;&nbsp;&nbsp;皆来至佛所&nbsp;&nbsp;&nbsp;&nbsp;曾从诸佛闻&nbsp;&nbsp;&nbsp;&nbsp;方便所说法

&nbsp;&nbsp;&nbsp;&nbsp;我即作是念&nbsp;&nbsp;&nbsp;&nbsp;如来所以出&nbsp;&nbsp;&nbsp;&nbsp;为说佛慧故&nbsp;&nbsp;&nbsp;&nbsp;今正是其时

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;钝根小智人&nbsp;&nbsp;&nbsp;&nbsp;着相憍慢者&nbsp;&nbsp;&nbsp;&nbsp;不能信是法

&nbsp;&nbsp;&nbsp;&nbsp;今我喜无畏

&nbsp;&nbsp;&nbsp;&nbsp;于诸菩萨中&nbsp;&nbsp;&nbsp;&nbsp;正直舍方便&nbsp;&nbsp;&nbsp;&nbsp;但说无上道

&nbsp;&nbsp;&nbsp;&nbsp;菩萨闻是法&nbsp;&nbsp;&nbsp;&nbsp;疑网皆已除&nbsp;&nbsp;&nbsp;&nbsp;千二百罗汉&nbsp;&nbsp;&nbsp;&nbsp;悉亦当作佛

&nbsp;&nbsp;&nbsp;&nbsp;如三世诸佛&nbsp;&nbsp;&nbsp;&nbsp;说法之仪式&nbsp;&nbsp;&nbsp;&nbsp;我今亦如是&nbsp;&nbsp;&nbsp;&nbsp;说无分别法

&nbsp;&nbsp;&nbsp;&nbsp;诸佛兴出世&nbsp;&nbsp;&nbsp;&nbsp;悬远值遇难&nbsp;&nbsp;&nbsp;&nbsp;正使出于世&nbsp;&nbsp;&nbsp;&nbsp;说是法复难

&nbsp;&nbsp;&nbsp;&nbsp;无量无数劫&nbsp;&nbsp;&nbsp;&nbsp;闻是法亦难&nbsp;&nbsp;&nbsp;&nbsp;能听是法者&nbsp;&nbsp;&nbsp;&nbsp;斯人亦复难

&nbsp;&nbsp;&nbsp;&nbsp;譬如优昙华&nbsp;&nbsp;&nbsp;&nbsp;一切皆爱乐&nbsp;&nbsp;&nbsp;&nbsp;天人所希有&nbsp;&nbsp;&nbsp;&nbsp;时时乃一出

&nbsp;&nbsp;&nbsp;&nbsp;闻法欢喜赞&nbsp;&nbsp;&nbsp;&nbsp;乃至发一言&nbsp;&nbsp;&nbsp;&nbsp;则为已供养&nbsp;&nbsp;&nbsp;&nbsp;一切三世佛

&nbsp;&nbsp;&nbsp;&nbsp;是人甚希有&nbsp;&nbsp;&nbsp;&nbsp;过于优昙华

&nbsp;&nbsp;&nbsp;&nbsp;汝等勿有疑&nbsp;&nbsp;&nbsp;&nbsp;我为诸法王&nbsp;&nbsp;&nbsp;&nbsp;普告诸大众&nbsp;&nbsp;&nbsp;&nbsp;但以一乘道

&nbsp;&nbsp;&nbsp;&nbsp;教化诸菩萨&nbsp;&nbsp;&nbsp;&nbsp;无声闻弟子

&nbsp;&nbsp;&nbsp;&nbsp;汝等舍利弗&nbsp;&nbsp;&nbsp;&nbsp;声闻及菩萨&nbsp;&nbsp;&nbsp;&nbsp;当知是妙法&nbsp;&nbsp;&nbsp;&nbsp;诸佛之秘要

&nbsp;&nbsp;&nbsp;&nbsp;以五浊恶世&nbsp;&nbsp;&nbsp;&nbsp;但乐着诸欲&nbsp;&nbsp;&nbsp;&nbsp;如是等众生&nbsp;&nbsp;&nbsp;&nbsp;终不求佛道

&nbsp;&nbsp;&nbsp;&nbsp;当来世恶人&nbsp;&nbsp;&nbsp;&nbsp;闻佛说一乘&nbsp;&nbsp;&nbsp;&nbsp;迷惑不信受&nbsp;&nbsp;&nbsp;&nbsp;破法堕恶道

&nbsp;&nbsp;&nbsp;&nbsp;有惭愧清净&nbsp;&nbsp;&nbsp;&nbsp;志求佛道者&nbsp;&nbsp;&nbsp;&nbsp;当为如是等&nbsp;&nbsp;&nbsp;&nbsp;广赞一乘道

&nbsp;&nbsp;&nbsp;&nbsp;舍利弗当知&nbsp;&nbsp;&nbsp;&nbsp;诸佛法如是&nbsp;&nbsp;&nbsp;&nbsp;以万亿方便&nbsp;&nbsp;&nbsp;&nbsp;随宜而说法

&nbsp;&nbsp;&nbsp;&nbsp;其不习学者&nbsp;&nbsp;&nbsp;&nbsp;不能晓了此

&nbsp;&nbsp;&nbsp;&nbsp;汝等既已知&nbsp;&nbsp;&nbsp;&nbsp;诸佛世之师&nbsp;&nbsp;&nbsp;&nbsp;随宜方便事&nbsp;&nbsp;&nbsp;&nbsp;无复诸疑惑

&nbsp;&nbsp;&nbsp;&nbsp;心生大欢喜&nbsp;&nbsp;&nbsp;&nbsp;自知当作佛

## 卷第二

### 譬喻品第三

尔时，舍利弗踊跃欢喜，即起合掌，瞻仰尊颜，而白佛言：今从世尊闻此法音，心怀踊跃，得未曾有。所以者何？我昔从佛闻如是法，见诸菩萨受记作佛，而我等不预斯事，甚自感伤。失于如来无量知见。世尊！我常独处山林树下，若坐若行，每作是念：我等同入法性，云何如来以小乘法而见济度？是我等咎，非世尊也。所以者何？若我等待说所因，成就阿耨多罗三藐三菩提者，必以大乘而得度脱。然我等不解方便随宜所说，初闻佛法，遇便信受，思惟取证。世尊！我从昔来，终日竟夜，每自克责。而今从佛闻所未闻未曾有法，断诸疑悔，身意泰然，快得安隐。今日乃知真是佛子，从佛口生，从法化生，得佛法分。尔时，舍利弗欲重宣此义，而说偈言：

&nbsp;&nbsp;&nbsp;&nbsp;我闻是法音&nbsp;&nbsp;&nbsp;&nbsp;得所未曾有&nbsp;&nbsp;&nbsp;&nbsp;心怀大欢喜&nbsp;&nbsp;&nbsp;&nbsp;疑网皆已除

&nbsp;&nbsp;&nbsp;&nbsp;昔来蒙佛教&nbsp;&nbsp;&nbsp;&nbsp;不失于大乘&nbsp;&nbsp;&nbsp;&nbsp;佛音甚希有&nbsp;&nbsp;&nbsp;&nbsp;能除众生恼

&nbsp;&nbsp;&nbsp;&nbsp;我已得漏尽&nbsp;&nbsp;&nbsp;&nbsp;闻亦除忧恼

&nbsp;&nbsp;&nbsp;&nbsp;我处于山谷&nbsp;&nbsp;&nbsp;&nbsp;或在林树下&nbsp;&nbsp;&nbsp;&nbsp;若坐若经行&nbsp;&nbsp;&nbsp;&nbsp;常思惟是事

&nbsp;&nbsp;&nbsp;&nbsp;呜呼深自责&nbsp;&nbsp;&nbsp;&nbsp;云何而自欺

&nbsp;&nbsp;&nbsp;&nbsp;我等亦佛子&nbsp;&nbsp;&nbsp;&nbsp;同入无漏法&nbsp;&nbsp;&nbsp;&nbsp;不能于未来&nbsp;&nbsp;&nbsp;&nbsp;演说无上道

&nbsp;&nbsp;&nbsp;&nbsp;金色三十二&nbsp;&nbsp;&nbsp;&nbsp;十力诸解脱&nbsp;&nbsp;&nbsp;&nbsp;同共一法中&nbsp;&nbsp;&nbsp;&nbsp;而不得此事

&nbsp;&nbsp;&nbsp;&nbsp;八十种妙好&nbsp;&nbsp;&nbsp;&nbsp;十八不共法&nbsp;&nbsp;&nbsp;&nbsp;如是等功德&nbsp;&nbsp;&nbsp;&nbsp;而我皆已失

&nbsp;&nbsp;&nbsp;&nbsp;我独经行时&nbsp;&nbsp;&nbsp;&nbsp;见佛在大众&nbsp;&nbsp;&nbsp;&nbsp;名闻满十方&nbsp;&nbsp;&nbsp;&nbsp;广饶益众生

&nbsp;&nbsp;&nbsp;&nbsp;自惟失此利&nbsp;&nbsp;&nbsp;&nbsp;我为自欺诳

&nbsp;&nbsp;&nbsp;&nbsp;我常于日夜&nbsp;&nbsp;&nbsp;&nbsp;每思惟是事&nbsp;&nbsp;&nbsp;&nbsp;欲以问世尊&nbsp;&nbsp;&nbsp;&nbsp;为失为不失

&nbsp;&nbsp;&nbsp;&nbsp;我常见世尊&nbsp;&nbsp;&nbsp;&nbsp;称赞诸菩萨&nbsp;&nbsp;&nbsp;&nbsp;以是于日夜&nbsp;&nbsp;&nbsp;&nbsp;筹量如是事

&nbsp;&nbsp;&nbsp;&nbsp;今闻佛音声&nbsp;&nbsp;&nbsp;&nbsp;随宜而说法&nbsp;&nbsp;&nbsp;&nbsp;无漏难思议&nbsp;&nbsp;&nbsp;&nbsp;令众至道场

&nbsp;&nbsp;&nbsp;&nbsp;我本着邪见&nbsp;&nbsp;&nbsp;&nbsp;为诸梵志师&nbsp;&nbsp;&nbsp;&nbsp;世尊知我心&nbsp;&nbsp;&nbsp;&nbsp;拔邪说涅槃

&nbsp;&nbsp;&nbsp;&nbsp;我悉除邪见&nbsp;&nbsp;&nbsp;&nbsp;于空法得证&nbsp;&nbsp;&nbsp;&nbsp;尔时心自谓&nbsp;&nbsp;&nbsp;&nbsp;得至于灭度

&nbsp;&nbsp;&nbsp;&nbsp;而今乃自觉&nbsp;&nbsp;&nbsp;&nbsp;非是实灭度&nbsp;&nbsp;&nbsp;&nbsp;若得作佛时&nbsp;&nbsp;&nbsp;&nbsp;具三十二相

&nbsp;&nbsp;&nbsp;&nbsp;天人夜叉众&nbsp;&nbsp;&nbsp;&nbsp;龙神等恭敬&nbsp;&nbsp;&nbsp;&nbsp;是时乃可谓&nbsp;&nbsp;&nbsp;&nbsp;永尽灭无余

&nbsp;&nbsp;&nbsp;&nbsp;佛于大众中&nbsp;&nbsp;&nbsp;&nbsp;说我当作佛&nbsp;&nbsp;&nbsp;&nbsp;闻如是法音&nbsp;&nbsp;&nbsp;&nbsp;疑悔悉已除

&nbsp;&nbsp;&nbsp;&nbsp;初闻佛所说&nbsp;&nbsp;&nbsp;&nbsp;心中大惊疑&nbsp;&nbsp;&nbsp;&nbsp;将非魔作佛&nbsp;&nbsp;&nbsp;&nbsp;恼乱我心耶

&nbsp;&nbsp;&nbsp;&nbsp;佛以种种缘&nbsp;&nbsp;&nbsp;&nbsp;譬喻巧言说&nbsp;&nbsp;&nbsp;&nbsp;其心安如海&nbsp;&nbsp;&nbsp;&nbsp;我闻疑网断

&nbsp;&nbsp;&nbsp;&nbsp;佛说过去世&nbsp;&nbsp;&nbsp;&nbsp;无量灭度佛&nbsp;&nbsp;&nbsp;&nbsp;安住方便中&nbsp;&nbsp;&nbsp;&nbsp;亦皆说是法

&nbsp;&nbsp;&nbsp;&nbsp;现在未来佛&nbsp;&nbsp;&nbsp;&nbsp;其数无有量&nbsp;&nbsp;&nbsp;&nbsp;亦以诸方便&nbsp;&nbsp;&nbsp;&nbsp;演说如是法

&nbsp;&nbsp;&nbsp;&nbsp;如今者世尊&nbsp;&nbsp;&nbsp;&nbsp;从生及出家&nbsp;&nbsp;&nbsp;&nbsp;得道转法轮&nbsp;&nbsp;&nbsp;&nbsp;亦以方便说

&nbsp;&nbsp;&nbsp;&nbsp;世尊说实道&nbsp;&nbsp;&nbsp;&nbsp;波旬无此事&nbsp;&nbsp;&nbsp;&nbsp;以是我定知&nbsp;&nbsp;&nbsp;&nbsp;非是魔作佛

&nbsp;&nbsp;&nbsp;&nbsp;我堕疑网故&nbsp;&nbsp;&nbsp;&nbsp;谓是魔所为&nbsp;&nbsp;&nbsp;&nbsp;闻佛柔软音&nbsp;&nbsp;&nbsp;&nbsp;深远甚微妙

&nbsp;&nbsp;&nbsp;&nbsp;演畅清净法&nbsp;&nbsp;&nbsp;&nbsp;我心大欢喜&nbsp;&nbsp;&nbsp;&nbsp;疑悔永已尽&nbsp;&nbsp;&nbsp;&nbsp;安住实智中

&nbsp;&nbsp;&nbsp;&nbsp;我定当作佛&nbsp;&nbsp;&nbsp;&nbsp;为天人所敬&nbsp;&nbsp;&nbsp;&nbsp;转无上法轮&nbsp;&nbsp;&nbsp;&nbsp;教化诸菩萨

尔时，佛告舍利弗：吾今于天、人、沙门、婆罗门等大众中说，我昔曾于二万亿佛所，为无上道故，常教化汝，汝亦长夜随我受学。我以方便引导汝故，生我法中。舍利弗！我昔教汝志愿佛道，汝今悉忘，而便自谓已得灭度。我今还欲令汝忆念本愿所行道故，为诸声闻说是大乘经，名妙法莲华，教菩萨法，佛所护念。舍利弗！汝于未来世过无量无边不可思议劫，供养若干千万亿佛，奉持正法，具足菩萨所行之道，当得作佛，号曰华光如来、应供、正遍知、明行足、善逝、世间解、无上士、调御丈夫、天人师、佛、世尊。国名离垢，其土平正，清净严饰，安隐丰乐，天人炽盛。琉璃为地，有八交道，黄金为绳，以界其侧。其旁各有七宝行树，常有华果。华光如来，亦以三乘教化众生。舍利弗！彼佛出时，虽非恶世，以本愿故，说三乘法。其劫名大宝庄严。何故名曰大宝庄严？其国中以菩萨为大宝故。彼诸菩萨无量无边，不可思议，算数譬喻所不能及，非佛智力，无能知者。若欲行时，宝华承足。此诸菩萨非初发意，皆久植德本，于无量百千万亿佛所，净修梵行，恒为诸佛之所称叹。常修佛慧，具大神通，善知一切诸法之门，质直无伪，志念坚固。如是菩萨，充满其国。舍利弗！华光佛寿十二小劫，除为王子未作佛时。其国人民，寿八小劫。华光如来，过十二小劫，授坚满菩萨阿耨多罗三藐三菩提记。告诸比丘，是坚满菩萨，次当作佛，号曰华足安行，多陀阿伽度阿罗诃三藐三佛陀，其佛国土，亦复如是。舍利弗！是华光佛灭度之后，正法住世，三十二小劫；像法住世，亦三十二小劫。尔时，世尊欲重宣此义，而说偈言：

&nbsp;&nbsp;&nbsp;&nbsp;舍利弗来世&nbsp;&nbsp;&nbsp;&nbsp;成佛普智尊&nbsp;&nbsp;&nbsp;&nbsp;号名曰华光&nbsp;&nbsp;&nbsp;&nbsp;当度无量众

&nbsp;&nbsp;&nbsp;&nbsp;供养无数佛&nbsp;&nbsp;&nbsp;&nbsp;具足菩萨行&nbsp;&nbsp;&nbsp;&nbsp;十力等功德&nbsp;&nbsp;&nbsp;&nbsp;证于无上道

&nbsp;&nbsp;&nbsp;&nbsp;过无量劫已&nbsp;&nbsp;&nbsp;&nbsp;劫名大宝严&nbsp;&nbsp;&nbsp;&nbsp;世界名离垢&nbsp;&nbsp;&nbsp;&nbsp;清净无瑕秽

&nbsp;&nbsp;&nbsp;&nbsp;以琉璃为地&nbsp;&nbsp;&nbsp;&nbsp;金绳界其道&nbsp;&nbsp;&nbsp;&nbsp;七宝杂色树&nbsp;&nbsp;&nbsp;&nbsp;常有华果实

&nbsp;&nbsp;&nbsp;&nbsp;彼国诸菩萨&nbsp;&nbsp;&nbsp;&nbsp;志念常坚固&nbsp;&nbsp;&nbsp;&nbsp;神通波罗蜜&nbsp;&nbsp;&nbsp;&nbsp;皆已悉具足

&nbsp;&nbsp;&nbsp;&nbsp;于无数佛所&nbsp;&nbsp;&nbsp;&nbsp;善学菩萨道&nbsp;&nbsp;&nbsp;&nbsp;如是等大士&nbsp;&nbsp;&nbsp;&nbsp;华光佛所化

&nbsp;&nbsp;&nbsp;&nbsp;佛为王子时&nbsp;&nbsp;&nbsp;&nbsp;弃国舍世荣&nbsp;&nbsp;&nbsp;&nbsp;于最末后身&nbsp;&nbsp;&nbsp;&nbsp;出家成佛道

&nbsp;&nbsp;&nbsp;&nbsp;华光佛住世&nbsp;&nbsp;&nbsp;&nbsp;寿十二小劫&nbsp;&nbsp;&nbsp;&nbsp;其国人民众&nbsp;&nbsp;&nbsp;&nbsp;寿命八小劫

&nbsp;&nbsp;&nbsp;&nbsp;佛灭度之后&nbsp;&nbsp;&nbsp;&nbsp;正法住于世&nbsp;&nbsp;&nbsp;&nbsp;三十二小劫&nbsp;&nbsp;&nbsp;&nbsp;广度诸众生

&nbsp;&nbsp;&nbsp;&nbsp;正法灭尽已&nbsp;&nbsp;&nbsp;&nbsp;像法三十二&nbsp;&nbsp;&nbsp;&nbsp;舍利广流布&nbsp;&nbsp;&nbsp;&nbsp;天人普供养

&nbsp;&nbsp;&nbsp;&nbsp;华光佛所为&nbsp;&nbsp;&nbsp;&nbsp;其事皆如是&nbsp;&nbsp;&nbsp;&nbsp;其两足圣尊&nbsp;&nbsp;&nbsp;&nbsp;最胜无伦匹

&nbsp;&nbsp;&nbsp;&nbsp;彼即是汝身&nbsp;&nbsp;&nbsp;&nbsp;宜应自欣庆

尔时，四部众比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩睺罗伽等大众，见舍利弗于佛前受阿耨多罗三藐三菩提记，心大欢喜，踊跃无量。各各脱身所著上衣，以供养佛。释提桓因、梵天王等，与无数天子，亦以天妙衣、天曼陀罗华、摩诃曼陀罗华等，供养于佛。所散天衣，住虚空中，而自回转。诸天伎乐，百千万种，于虚空中，一时俱作，雨众天华。而作是言：佛昔于波罗奈，初转法轮，今乃复转无上最大法轮。尔时，诸天子欲重宣此义，而说偈言：

&nbsp;&nbsp;&nbsp;&nbsp;昔于波罗奈&nbsp;&nbsp;&nbsp;&nbsp;转四谛法轮&nbsp;&nbsp;&nbsp;&nbsp;分别说诸法&nbsp;&nbsp;&nbsp;&nbsp;五众之生灭

&nbsp;&nbsp;&nbsp;&nbsp;今复转最妙&nbsp;&nbsp;&nbsp;&nbsp;无上大法轮&nbsp;&nbsp;&nbsp;&nbsp;是法甚深奥&nbsp;&nbsp;&nbsp;&nbsp;少有能信者

&nbsp;&nbsp;&nbsp;&nbsp;我等从昔来&nbsp;&nbsp;&nbsp;&nbsp;数闻世尊说&nbsp;&nbsp;&nbsp;&nbsp;未曾闻如是&nbsp;&nbsp;&nbsp;&nbsp;深妙之上法

&nbsp;&nbsp;&nbsp;&nbsp;世尊说是法&nbsp;&nbsp;&nbsp;&nbsp;我等皆随喜

&nbsp;&nbsp;&nbsp;&nbsp;大智舍利弗&nbsp;&nbsp;&nbsp;&nbsp;今得受尊记&nbsp;&nbsp;&nbsp;&nbsp;我等亦如是&nbsp;&nbsp;&nbsp;&nbsp;必当得作佛

&nbsp;&nbsp;&nbsp;&nbsp;于一切世间&nbsp;&nbsp;&nbsp;&nbsp;最尊无有上&nbsp;&nbsp;&nbsp;&nbsp;佛道叵思议&nbsp;&nbsp;&nbsp;&nbsp;方便随宜说

&nbsp;&nbsp;&nbsp;&nbsp;我所有福业&nbsp;&nbsp;&nbsp;&nbsp;今世若过世&nbsp;&nbsp;&nbsp;&nbsp;及见佛功德&nbsp;&nbsp;&nbsp;&nbsp;尽回向佛道

尔时，舍利弗白佛言：世尊！我今无复疑悔，亲于佛前，得受阿耨多罗三藐三菩提记。是诸千二百心自在者，昔住学地，佛常教化言：我法能离生老病死，究竟涅槃。是学无学人，亦各自以离我见及有无见等，谓得涅槃。而今于世尊前，闻所未闻，皆堕疑惑。善哉！世尊！愿为四众说其因缘，令离疑悔。时，佛告舍利弗：我先不言，诸佛世尊以种种因缘、譬喻言辞、方便说法，皆为阿耨多罗三藐三菩提耶？是诸所说，皆为化菩萨故。然舍利弗！今当复以譬喻更明此义，诸有智者，以譬喻得解。舍利弗！若国邑聚落有大长者，其年衰迈，财富无量，多有田宅及诸僮仆。其家广大，唯有一门。多诸人众，一百、二百，乃至五百人，止住其中。堂阁朽故，墙壁隤落，柱根腐败，梁栋倾危，周匝俱时欻然火起，焚烧舍宅。长者诸子，若十、二十，或至三十，在此宅中。长者见是大火，从四面起，即大惊怖，而作是念：我虽能于此所烧之门，安稳得出；而诸子等，于火宅内，乐着嬉戏，不觉不知，不惊不怖，火来逼身，苦痛切己，心不厌患，无求出意。舍利弗！是长者作是思惟：我身手有力，当以衣祴，若以几案，从舍出之。复更思惟：是舍唯有一门，而复狭小。诸子幼稚，未有所识，恋着戏处，或当堕落，为火所烧。我当为说怖畏之事，此舍已烧，宜时疾出，无令为火之所烧害。作是念已，如所思惟，具告诸子，汝等速出。父虽怜愍，善言诱喻，而诸子等乐着嬉戏，不肯信受，不惊不畏，了无出心。亦复不知何者是火，何者为舍，云何为失，但东西走，戏视父而已。尔时，长者即作是念：此舍已为大火所烧，我及诸子若不时出，必为所焚，我今当设方便，令诸子等得免斯害。父知诸子，先心各有所好种种珍玩奇异之物，情必乐着。而告之言：汝等所可玩好，希有难得，汝若不取，后必忧悔。如此种种羊车、鹿车、牛车，今在门外，可以游戏。汝等于此火宅，宜速出来，随汝所欲，皆当与汝。尔时，诸子闻父所说珍玩之物，适其愿故，心各勇锐，互相推排，竞共驰走，争出火宅。是时，长者见诸子等安稳得出，皆于四衢道中，露地而坐，无复障碍，其心泰然，欢喜踊跃。时诸子等各白父言：父先所许玩好之具，羊车、鹿车、牛车，愿时赐与。舍利弗！尔时长者，各赐诸子，等一大车。其车高广，众宝庄校，周匝栏楯，四面悬铃，又于其上张设幰盖，亦以珍奇杂宝而严饰之，宝绳交络，垂诸华缨，重敷婉筵，安置丹枕。驾以白牛，肤色充洁，形体姝好，有大筋力，行步平正，其疾如风。又多仆从而侍卫之。所以者何？是大长者财富无量，种种诸藏，悉皆充溢。而作是念：我财物无极，不应以下劣小车与诸子等，今此幼童皆是吾子，爱无偏党，我有如是七宝大车，其数无量，应当等心，各各与之，不宜差别。所以者何？以我此物，周给一国，犹尚不匮，何况诸子。是时诸子各乘大车，得未曾有，非本所望。舍利弗！于汝意云何？是长者等与诸子珍宝大车，宁有虚妄不？舍利弗言：不也，世尊！是长者但令诸子得免火难，全其躯命，非为虚妄。何以故？若全身命，便为已得玩好之具，况复方便，于彼火宅而拔济之。世尊！若是长者乃至不与最小一车，犹不虚妄。何以故？是长者先作是意，我以方便令子得出，以是因缘，无虚妄也。何况长者自知财富无量，欲饶益诸子，等与大车。佛告舍利弗：善哉！善哉！如汝所言。舍利弗！如来亦复如是，则为一切世间之父。于诸怖畏、衰恼、忧患、无明闇蔽，永尽无余，而悉成就无量知见，力无所畏，有大神力及智慧力，具足方便智慧波罗蜜，大慈大悲，常无懈倦，恒求善事，利益一切，而生三界朽故火宅。为度众生，生老病死，忧悲苦恼，愚痴闇蔽，三毒之火，教化令得阿耨多罗三藐三菩提。见诸众生，为生老病死忧悲苦恼之所烧煮；亦以五欲财利故，受种种苦；又以贪着追求故，现受众苦，后受地狱、畜生、饿鬼之苦，若生天上及在人间，贫穷困苦、爱别离苦、怨憎会苦，如是等种种诸苦。众生没在其中，欢喜游戏，不觉不知，不惊不怖，亦不生厌，不求解脱。于此三界火宅，东西驰走，虽遭大苦。不以为患。舍利弗！佛见此已，便作是念：我为众生之父，应拔其苦难，与无量无边佛智慧乐，令其游戏。舍利弗！如来复作是念：若我但以神力及智慧力，舍于方便，为诸众生赞如来知见、力无所畏者，众生不能以是得度。所以者何？是诸众生，未免生老病死忧悲苦恼，而为三界火宅所烧，何由能解佛之智慧。舍利弗！如彼长者，虽复身手有力而不用之，但以殷勤方便，勉济诸子火宅之难，然后各与珍宝大车。如来亦复如是，虽有力无所畏而不用之，但以智慧方便，于三界火宅拔济众生，为说三乘，声闻、辟支佛、佛乘。而作是言：汝等莫得乐住三界火宅，勿贪粗弊色声香味触也。若贪着生爱，则为所烧。汝速出三界，当得三乘，声闻、辟支佛、佛乘，我今为汝保任此事，终不虚也。汝等但当勤修精进。如来以是方便，诱进众生，复作是言：汝等当知此三乘法，皆是圣所称叹，自在无系，无所依求。乘是三乘，以无漏根、力、觉、道、禅定、解脱、三昧等，而自娱乐，便得无量安隐快乐。舍利弗！若有众生，内有智性，从佛世尊闻法信受，殷勤精进，欲速出三界，自求涅槃，是名声闻乘；如彼诸子，为求羊车出于火宅。若有众生，从佛世尊闻法信受，殷勤精进，求自然慧，乐独善寂，深知诸法因缘，是名辟支佛乘；如彼诸子，为求鹿车出于火宅。若有众生，从佛世尊闻法信受，勤修精进，求一切智，佛智、自然智、无师智、如来知见、力、无所畏，愍念安乐无量众生，利益天人，度脱一切，是名大乘菩萨。求此乘故，名为摩诃萨；如彼诸子，为求牛车出于火宅。舍利弗！如彼长者，见诸子等安隐得出火宅，到无畏处，自惟财富无量，等以大车而赐诸子。如来亦复如是，为一切众生之父，若见无量亿千众生，以佛教门，出三界苦，怖畏险道，得涅槃乐。如来尔时，便作是念：我有无量无边智慧、力、无畏等诸佛法藏，是诸众生皆是我子，等与大乘，不令有人独得灭度，皆以如来灭度而灭度之。是诸众生脱三界者，悉与诸佛禅定解脱等娱乐之具，皆是一相一种，圣所称叹，能生净妙第一之乐。舍利弗！如彼长者，初以三车诱引诸子，然后但与大车，宝物庄严，安隐第一，然彼长者无虚妄之咎。如来亦复如是，无有虚妄。初说三乘引导众生，然后但以大乘而度脱之。何以故？如来有无量智慧、力、无所畏诸法之藏，能与一切众生大乘之法，但不尽能受。舍利弗！以是因缘，当知诸佛方便力故，于一佛乘，分别说三。佛欲重宣此义，而说偈言：

&nbsp;&nbsp;&nbsp;&nbsp;譬如长者&nbsp;&nbsp;&nbsp;&nbsp;有一大宅&nbsp;&nbsp;&nbsp;&nbsp;其宅久故&nbsp;&nbsp;&nbsp;&nbsp;而复顿弊

&nbsp;&nbsp;&nbsp;&nbsp;堂舍高危&nbsp;&nbsp;&nbsp;&nbsp;柱根摧朽&nbsp;&nbsp;&nbsp;&nbsp;梁栋倾斜&nbsp;&nbsp;&nbsp;&nbsp;基陛隤毁

&nbsp;&nbsp;&nbsp;&nbsp;墙壁圮坼&nbsp;&nbsp;&nbsp;&nbsp;泥涂阤落&nbsp;&nbsp;&nbsp;&nbsp;覆苫乱坠&nbsp;&nbsp;&nbsp;&nbsp;椽梠差脱

&nbsp;&nbsp;&nbsp;&nbsp;周障屈曲&nbsp;&nbsp;&nbsp;&nbsp;&nbsp;&nbsp;&nbsp;&nbsp;杂秽充遍

&nbsp;&nbsp;&nbsp;&nbsp;有五百人&nbsp;&nbsp;&nbsp;&nbsp;止住其中

&nbsp;&nbsp;&nbsp;&nbsp;鸱枭雕鹫&nbsp;&nbsp;&nbsp;&nbsp;乌鹊鸠鸽&nbsp;&nbsp;&nbsp;&nbsp;蚖蛇蝮蝎&nbsp;&nbsp;&nbsp;&nbsp;蜈蚣蚰蜒

&nbsp;&nbsp;&nbsp;&nbsp;守宫百足&nbsp;&nbsp;&nbsp;&nbsp;鼬狸鼷鼠&nbsp;&nbsp;&nbsp;&nbsp;诸恶虫辈&nbsp;&nbsp;&nbsp;&nbsp;交横驰走

&nbsp;&nbsp;&nbsp;&nbsp;屎尿臭处&nbsp;&nbsp;&nbsp;&nbsp;不净流溢&nbsp;&nbsp;&nbsp;&nbsp;蜣螂诸虫&nbsp;&nbsp;&nbsp;&nbsp;而集其上

&nbsp;&nbsp;&nbsp;&nbsp;狐狼野干&nbsp;&nbsp;&nbsp;&nbsp;咀嚼践踏&nbsp;&nbsp;&nbsp;&nbsp;哜啮死尸&nbsp;&nbsp;&nbsp;&nbsp;骨肉狼藉

&nbsp;&nbsp;&nbsp;&nbsp;由是群狗&nbsp;&nbsp;&nbsp;&nbsp;竞来搏撮&nbsp;&nbsp;&nbsp;&nbsp;饥羸慞惶&nbsp;&nbsp;&nbsp;&nbsp;处处求食

&nbsp;&nbsp;&nbsp;&nbsp;斗诤揸掣&nbsp;&nbsp;&nbsp;&nbsp;啀喍嗥吠&nbsp;&nbsp;&nbsp;&nbsp;其舍恐怖&nbsp;&nbsp;&nbsp;&nbsp;变状如是

&nbsp;&nbsp;&nbsp;&nbsp;处处皆有&nbsp;&nbsp;&nbsp;&nbsp;魑魅魍魉&nbsp;&nbsp;&nbsp;&nbsp;夜叉恶鬼&nbsp;&nbsp;&nbsp;&nbsp;食啖人肉

&nbsp;&nbsp;&nbsp;&nbsp;毒虫之属&nbsp;&nbsp;&nbsp;&nbsp;诸恶禽兽&nbsp;&nbsp;&nbsp;&nbsp;孚乳产生&nbsp;&nbsp;&nbsp;&nbsp;各自藏护

&nbsp;&nbsp;&nbsp;&nbsp;夜叉竞来&nbsp;&nbsp;&nbsp;&nbsp;争取食之&nbsp;&nbsp;&nbsp;&nbsp;食之既饱&nbsp;&nbsp;&nbsp;&nbsp;恶心转炽

&nbsp;&nbsp;&nbsp;&nbsp;斗诤之声&nbsp;&nbsp;&nbsp;&nbsp;甚可怖畏

&nbsp;&nbsp;&nbsp;&nbsp;鸠槃荼鬼&nbsp;&nbsp;&nbsp;&nbsp;蹲踞土埵&nbsp;&nbsp;&nbsp;&nbsp;或时离地&nbsp;&nbsp;&nbsp;&nbsp;一尺二尺

&nbsp;&nbsp;&nbsp;&nbsp;往返游行&nbsp;&nbsp;&nbsp;&nbsp;纵逸嬉戏&nbsp;&nbsp;&nbsp;&nbsp;捉狗两足&nbsp;&nbsp;&nbsp;&nbsp;扑令失声

&nbsp;&nbsp;&nbsp;&nbsp;以脚加颈&nbsp;&nbsp;&nbsp;&nbsp;怖狗自乐

&nbsp;&nbsp;&nbsp;&nbsp;复有诸鬼&nbsp;&nbsp;&nbsp;&nbsp;其身长大&nbsp;&nbsp;&nbsp;&nbsp;裸形黑瘦&nbsp;&nbsp;&nbsp;&nbsp;常住其中

&nbsp;&nbsp;&nbsp;&nbsp;发大恶声&nbsp;&nbsp;&nbsp;&nbsp;叫呼求食&nbsp;&nbsp;&nbsp;&nbsp;复有诸鬼&nbsp;&nbsp;&nbsp;&nbsp;其咽如针

&nbsp;&nbsp;&nbsp;&nbsp;复有诸鬼&nbsp;&nbsp;&nbsp;&nbsp;首如牛头&nbsp;&nbsp;&nbsp;&nbsp;或食人肉&nbsp;&nbsp;&nbsp;&nbsp;或复啖狗

&nbsp;&nbsp;&nbsp;&nbsp;头发髼乱&nbsp;&nbsp;&nbsp;&nbsp;残害凶险&nbsp;&nbsp;&nbsp;&nbsp;饥渴所逼&nbsp;&nbsp;&nbsp;&nbsp;叫唤驰走

&nbsp;&nbsp;&nbsp;&nbsp;夜叉饿鬼&nbsp;&nbsp;&nbsp;&nbsp;诸恶鸟兽&nbsp;&nbsp;&nbsp;&nbsp;饥急四向&nbsp;&nbsp;&nbsp;&nbsp;窥看窗牖

&nbsp;&nbsp;&nbsp;&nbsp;如是诸难&nbsp;&nbsp;&nbsp;&nbsp;恐畏无量

&nbsp;&nbsp;&nbsp;&nbsp;是朽故宅&nbsp;&nbsp;&nbsp;&nbsp;属于一人&nbsp;&nbsp;&nbsp;&nbsp;其人近出&nbsp;&nbsp;&nbsp;&nbsp;未久之间&nbsp;&nbsp;&nbsp;&nbsp;于后宅舍&nbsp;&nbsp;&nbsp;&nbsp;忽然火起

&nbsp;&nbsp;&nbsp;&nbsp;四面一时&nbsp;&nbsp;&nbsp;&nbsp;其焰俱炽&nbsp;&nbsp;&nbsp;&nbsp;栋梁椽柱&nbsp;&nbsp;&nbsp;&nbsp;爆声震裂&nbsp;&nbsp;&nbsp;&nbsp;摧折堕落&nbsp;&nbsp;&nbsp;&nbsp;墙壁崩倒

&nbsp;&nbsp;&nbsp;&nbsp;诸鬼神等&nbsp;&nbsp;&nbsp;&nbsp;扬声大叫&nbsp;&nbsp;&nbsp;&nbsp;雕鹫诸鸟&nbsp;&nbsp;&nbsp;&nbsp;鸠槃荼等&nbsp;&nbsp;&nbsp;&nbsp;周慞惶怖&nbsp;&nbsp;&nbsp;&nbsp;不能自出

&nbsp;&nbsp;&nbsp;&nbsp;恶兽毒虫&nbsp;&nbsp;&nbsp;&nbsp;藏窜孔穴&nbsp;&nbsp;&nbsp;&nbsp;毗舍阇鬼&nbsp;&nbsp;&nbsp;&nbsp;亦住其中

&nbsp;&nbsp;&nbsp;&nbsp;薄福德故&nbsp;&nbsp;&nbsp;&nbsp;为火所逼&nbsp;&nbsp;&nbsp;&nbsp;共相残害&nbsp;&nbsp;&nbsp;&nbsp;饮血啖肉

&nbsp;&nbsp;&nbsp;&nbsp;野干之属&nbsp;&nbsp;&nbsp;&nbsp;并已前死&nbsp;&nbsp;&nbsp;&nbsp;诸大恶兽&nbsp;&nbsp;&nbsp;&nbsp;竞来食啖&nbsp;&nbsp;&nbsp;&nbsp;臭烟熢勃&nbsp;&nbsp;&nbsp;&nbsp;四面充塞

&nbsp;&nbsp;&nbsp;&nbsp;蜈蚣蚰蜒&nbsp;&nbsp;&nbsp;&nbsp;毒蛇之类&nbsp;&nbsp;&nbsp;&nbsp;为火所烧&nbsp;&nbsp;&nbsp;&nbsp;争走出穴&nbsp;&nbsp;&nbsp;&nbsp;鸠槃荼鬼&nbsp;&nbsp;&nbsp;&nbsp;随取而食

&nbsp;&nbsp;&nbsp;&nbsp;又诸饿鬼&nbsp;&nbsp;&nbsp;&nbsp;头上火燃&nbsp;&nbsp;&nbsp;&nbsp;饥渴热恼&nbsp;&nbsp;&nbsp;&nbsp;周慞闷走

&nbsp;&nbsp;&nbsp;&nbsp;其宅如是&nbsp;&nbsp;&nbsp;&nbsp;甚可怖畏&nbsp;&nbsp;&nbsp;&nbsp;毒害火灾&nbsp;&nbsp;&nbsp;&nbsp;众难非一

&nbsp;&nbsp;&nbsp;&nbsp;是时宅主&nbsp;&nbsp;&nbsp;&nbsp;在门外立&nbsp;&nbsp;&nbsp;&nbsp;闻有人言&nbsp;&nbsp;&nbsp;&nbsp;汝诸子等&nbsp;&nbsp;&nbsp;&nbsp;先因游戏&nbsp;&nbsp;&nbsp;&nbsp;来入此宅

&nbsp;&nbsp;&nbsp;&nbsp;稚小无知&nbsp;&nbsp;&nbsp;&nbsp;欢娱乐着&nbsp;&nbsp;&nbsp;&nbsp;长者闻已&nbsp;&nbsp;&nbsp;&nbsp;惊入火宅

&nbsp;&nbsp;&nbsp;&nbsp;方宜救济&nbsp;&nbsp;&nbsp;&nbsp;令无烧害&nbsp;&nbsp;&nbsp;&nbsp;告喻诸子&nbsp;&nbsp;&nbsp;&nbsp;说众患难

&nbsp;&nbsp;&nbsp;&nbsp;恶鬼毒虫&nbsp;&nbsp;&nbsp;&nbsp;灾火蔓延&nbsp;&nbsp;&nbsp;&nbsp;众苦次第&nbsp;&nbsp;&nbsp;&nbsp;相续不绝

&nbsp;&nbsp;&nbsp;&nbsp;毒蛇蚖蝮&nbsp;&nbsp;&nbsp;&nbsp;及诸夜叉&nbsp;&nbsp;&nbsp;&nbsp;鸠槃荼鬼&nbsp;&nbsp;&nbsp;&nbsp;野干狐狗

&nbsp;&nbsp;&nbsp;&nbsp;雕鹫鸱枭&nbsp;&nbsp;&nbsp;&nbsp;百足之属&nbsp;&nbsp;&nbsp;&nbsp;饥渴恼急&nbsp;&nbsp;&nbsp;&nbsp;甚可怖畏

&nbsp;&nbsp;&nbsp;&nbsp;此苦难处&nbsp;&nbsp;&nbsp;&nbsp;况复大火&nbsp;&nbsp;&nbsp;&nbsp;诸子无知&nbsp;&nbsp;&nbsp;&nbsp;虽闻父诲

&nbsp;&nbsp;&nbsp;&nbsp;犹故乐着&nbsp;&nbsp;&nbsp;&nbsp;嬉戏不已

&nbsp;&nbsp;&nbsp;&nbsp;是时长者&nbsp;&nbsp;&nbsp;&nbsp;而作是念&nbsp;&nbsp;&nbsp;&nbsp;诸子如此&nbsp;&nbsp;&nbsp;&nbsp;益我愁恼

&nbsp;&nbsp;&nbsp;&nbsp;今此舍宅&nbsp;&nbsp;&nbsp;&nbsp;无一可乐&nbsp;&nbsp;&nbsp;&nbsp;而诸子等&nbsp;&nbsp;&nbsp;&nbsp;耽湎嬉戏

&nbsp;&nbsp;&nbsp;&nbsp;不受我教&nbsp;&nbsp;&nbsp;&nbsp;将为火害&nbsp;&nbsp;&nbsp;&nbsp;即便思惟&nbsp;&nbsp;&nbsp;&nbsp;设诸方便

&nbsp;&nbsp;&nbsp;&nbsp;告诸子等&nbsp;&nbsp;&nbsp;&nbsp;我有种种&nbsp;&nbsp;&nbsp;&nbsp;珍玩之具&nbsp;&nbsp;&nbsp;&nbsp;妙宝好车

&nbsp;&nbsp;&nbsp;&nbsp;羊车鹿车&nbsp;&nbsp;&nbsp;&nbsp;大牛之车&nbsp;&nbsp;&nbsp;&nbsp;今在门外&nbsp;&nbsp;&nbsp;&nbsp;汝等出来

&nbsp;&nbsp;&nbsp;&nbsp;吾为汝等&nbsp;&nbsp;&nbsp;&nbsp;造作此车&nbsp;&nbsp;&nbsp;&nbsp;随意所乐&nbsp;&nbsp;&nbsp;&nbsp;可以游戏

&nbsp;&nbsp;&nbsp;&nbsp;诸子闻说&nbsp;&nbsp;&nbsp;&nbsp;如此诸车&nbsp;&nbsp;&nbsp;&nbsp;即时奔竞&nbsp;&nbsp;&nbsp;&nbsp;驰走而出&nbsp;&nbsp;&nbsp;&nbsp;到于空地&nbsp;&nbsp;&nbsp;&nbsp;离诸苦难

&nbsp;&nbsp;&nbsp;&nbsp;长者见子&nbsp;&nbsp;&nbsp;&nbsp;得出火宅&nbsp;&nbsp;&nbsp;&nbsp;住于四衢&nbsp;&nbsp;&nbsp;&nbsp;坐师子座

&nbsp;&nbsp;&nbsp;&nbsp;而自庆言&nbsp;&nbsp;&nbsp;&nbsp;我今快乐&nbsp;&nbsp;&nbsp;&nbsp;此诸子等&nbsp;&nbsp;&nbsp;&nbsp;生育甚难

&nbsp;&nbsp;&nbsp;&nbsp;愚小无知&nbsp;&nbsp;&nbsp;&nbsp;而入险宅&nbsp;&nbsp;&nbsp;&nbsp;多诸毒虫&nbsp;&nbsp;&nbsp;&nbsp;魑魅可畏

&nbsp;&nbsp;&nbsp;&nbsp;大火猛焰&nbsp;&nbsp;&nbsp;&nbsp;四面俱起&nbsp;&nbsp;&nbsp;&nbsp;而此诸子&nbsp;&nbsp;&nbsp;&nbsp;贪着嬉戏

&nbsp;&nbsp;&nbsp;&nbsp;我已救之&nbsp;&nbsp;&nbsp;&nbsp;令得脱难&nbsp;&nbsp;&nbsp;&nbsp;是故诸人&nbsp;&nbsp;&nbsp;&nbsp;我今快乐

&nbsp;&nbsp;&nbsp;&nbsp;尔时诸子&nbsp;&nbsp;&nbsp;&nbsp;知父安坐&nbsp;&nbsp;&nbsp;&nbsp;皆诣父所&nbsp;&nbsp;&nbsp;&nbsp;而白父言

&nbsp;&nbsp;&nbsp;&nbsp;愿赐我等&nbsp;&nbsp;&nbsp;&nbsp;三种宝车&nbsp;&nbsp;&nbsp;&nbsp;如前所许&nbsp;&nbsp;&nbsp;&nbsp;诸子出来

&nbsp;&nbsp;&nbsp;&nbsp;当以三车&nbsp;&nbsp;&nbsp;&nbsp;随汝所欲&nbsp;&nbsp;&nbsp;&nbsp;今正是时&nbsp;&nbsp;&nbsp;&nbsp;惟垂给与

&nbsp;&nbsp;&nbsp;&nbsp;长者大富&nbsp;&nbsp;&nbsp;&nbsp;库藏众多&nbsp;&nbsp;&nbsp;&nbsp;金银琉璃&nbsp;&nbsp;&nbsp;&nbsp;砗磲玛瑙

&nbsp;&nbsp;&nbsp;&nbsp;以众宝物&nbsp;&nbsp;&nbsp;&nbsp;造诸大车&nbsp;&nbsp;&nbsp;&nbsp;庄校严饰&nbsp;&nbsp;&nbsp;&nbsp;周匝栏楯

&nbsp;&nbsp;&nbsp;&nbsp;四面悬铃&nbsp;&nbsp;&nbsp;&nbsp;金绳交络&nbsp;&nbsp;&nbsp;&nbsp;真珠罗网&nbsp;&nbsp;&nbsp;&nbsp;张施其上

&nbsp;&nbsp;&nbsp;&nbsp;金华诸璎&nbsp;&nbsp;&nbsp;&nbsp;处处垂下&nbsp;&nbsp;&nbsp;&nbsp;众彩杂饰&nbsp;&nbsp;&nbsp;&nbsp;周匝围绕

&nbsp;&nbsp;&nbsp;&nbsp;柔软缯纩&nbsp;&nbsp;&nbsp;&nbsp;以为茵蓐&nbsp;&nbsp;&nbsp;&nbsp;上妙细[叠＋毛]&nbsp;&nbsp;&nbsp;&nbsp;价值千亿

&nbsp;&nbsp;&nbsp;&nbsp;鲜白净洁&nbsp;&nbsp;&nbsp;&nbsp;以覆其上&nbsp;&nbsp;&nbsp;&nbsp;有大白牛&nbsp;&nbsp;&nbsp;&nbsp;肥壮多力

&nbsp;&nbsp;&nbsp;&nbsp;形体姝好&nbsp;&nbsp;&nbsp;&nbsp;以驾宝车&nbsp;&nbsp;&nbsp;&nbsp;多诸傧从&nbsp;&nbsp;&nbsp;&nbsp;而侍卫之

&nbsp;&nbsp;&nbsp;&nbsp;以是妙车&nbsp;&nbsp;&nbsp;&nbsp;等赐诸子

&nbsp;&nbsp;&nbsp;&nbsp;诸子是时&nbsp;&nbsp;&nbsp;&nbsp;欢喜踊跃&nbsp;&nbsp;&nbsp;&nbsp;乘是宝车&nbsp;&nbsp;&nbsp;&nbsp;游于四方&nbsp;&nbsp;&nbsp;&nbsp;嬉戏快乐&nbsp;&nbsp;&nbsp;&nbsp;自在无碍

&nbsp;&nbsp;&nbsp;&nbsp;告舍利弗&nbsp;&nbsp;&nbsp;&nbsp;我亦如是&nbsp;&nbsp;&nbsp;&nbsp;众圣中尊&nbsp;&nbsp;&nbsp;&nbsp;世间之父

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;皆是吾子&nbsp;&nbsp;&nbsp;&nbsp;深着世乐&nbsp;&nbsp;&nbsp;&nbsp;无有慧心

&nbsp;&nbsp;&nbsp;&nbsp;三界无安&nbsp;&nbsp;&nbsp;&nbsp;犹如火宅&nbsp;&nbsp;&nbsp;&nbsp;众苦充满&nbsp;&nbsp;&nbsp;&nbsp;甚可怖畏

&nbsp;&nbsp;&nbsp;&nbsp;常有生老&nbsp;&nbsp;&nbsp;&nbsp;病死忧患&nbsp;&nbsp;&nbsp;&nbsp;如是等火&nbsp;&nbsp;&nbsp;&nbsp;炽然不息

&nbsp;&nbsp;&nbsp;&nbsp;如来已离&nbsp;&nbsp;&nbsp;&nbsp;三界火宅&nbsp;&nbsp;&nbsp;&nbsp;寂然闲居&nbsp;&nbsp;&nbsp;&nbsp;安处林野

&nbsp;&nbsp;&nbsp;&nbsp;今此三界&nbsp;&nbsp;&nbsp;&nbsp;皆是我有&nbsp;&nbsp;&nbsp;&nbsp;其中众生&nbsp;&nbsp;&nbsp;&nbsp;悉是吾子

&nbsp;&nbsp;&nbsp;&nbsp;而今此处&nbsp;&nbsp;&nbsp;&nbsp;多诸患难&nbsp;&nbsp;&nbsp;&nbsp;唯我一人&nbsp;&nbsp;&nbsp;&nbsp;能为救护

&nbsp;&nbsp;&nbsp;&nbsp;虽复教诏&nbsp;&nbsp;&nbsp;&nbsp;而不信受&nbsp;&nbsp;&nbsp;&nbsp;于诸欲染&nbsp;&nbsp;&nbsp;&nbsp;贪着深故

&nbsp;&nbsp;&nbsp;&nbsp;以是方便&nbsp;&nbsp;&nbsp;&nbsp;为说三乘&nbsp;&nbsp;&nbsp;&nbsp;令诸众生&nbsp;&nbsp;&nbsp;&nbsp;知三界苦&nbsp;&nbsp;&nbsp;&nbsp;开示演说&nbsp;&nbsp;&nbsp;&nbsp;出世间道

&nbsp;&nbsp;&nbsp;&nbsp;是诸子等&nbsp;&nbsp;&nbsp;&nbsp;若心决定&nbsp;&nbsp;&nbsp;&nbsp;具足三明&nbsp;&nbsp;&nbsp;&nbsp;及六神通&nbsp;&nbsp;&nbsp;&nbsp;有得缘觉&nbsp;&nbsp;&nbsp;&nbsp;不退菩萨

&nbsp;&nbsp;&nbsp;&nbsp;汝舍利弗&nbsp;&nbsp;&nbsp;&nbsp;我为众生&nbsp;&nbsp;&nbsp;&nbsp;以此譬喻&nbsp;&nbsp;&nbsp;&nbsp;说一佛乘

&nbsp;&nbsp;&nbsp;&nbsp;汝等若能&nbsp;&nbsp;&nbsp;&nbsp;信受是语&nbsp;&nbsp;&nbsp;&nbsp;一切皆当&nbsp;&nbsp;&nbsp;&nbsp;成得佛道

&nbsp;&nbsp;&nbsp;&nbsp;是乘微妙&nbsp;&nbsp;&nbsp;&nbsp;清净第一&nbsp;&nbsp;&nbsp;&nbsp;于诸世间&nbsp;&nbsp;&nbsp;&nbsp;为无有上

&nbsp;&nbsp;&nbsp;&nbsp;佛所悦可&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;所应称赞&nbsp;&nbsp;&nbsp;&nbsp;供养礼拜

&nbsp;&nbsp;&nbsp;&nbsp;无量亿千&nbsp;&nbsp;&nbsp;&nbsp;诸力解脱&nbsp;&nbsp;&nbsp;&nbsp;禅定智慧&nbsp;&nbsp;&nbsp;&nbsp;及佛余法

&nbsp;&nbsp;&nbsp;&nbsp;得如是乘&nbsp;&nbsp;&nbsp;&nbsp;令诸子等&nbsp;&nbsp;&nbsp;&nbsp;日夜劫数&nbsp;&nbsp;&nbsp;&nbsp;常得游戏

&nbsp;&nbsp;&nbsp;&nbsp;与诸菩萨&nbsp;&nbsp;&nbsp;&nbsp;及声闻众&nbsp;&nbsp;&nbsp;&nbsp;乘此宝乘&nbsp;&nbsp;&nbsp;&nbsp;直至道场

&nbsp;&nbsp;&nbsp;&nbsp;以是因缘&nbsp;&nbsp;&nbsp;&nbsp;十方谛求&nbsp;&nbsp;&nbsp;&nbsp;更无余乘&nbsp;&nbsp;&nbsp;&nbsp;除佛方便

&nbsp;&nbsp;&nbsp;&nbsp;告舍利弗&nbsp;&nbsp;&nbsp;&nbsp;汝诸人等&nbsp;&nbsp;&nbsp;&nbsp;皆是吾子&nbsp;&nbsp;&nbsp;&nbsp;我则是父

&nbsp;&nbsp;&nbsp;&nbsp;汝等累劫&nbsp;&nbsp;&nbsp;&nbsp;众苦所烧&nbsp;&nbsp;&nbsp;&nbsp;我皆济拔&nbsp;&nbsp;&nbsp;&nbsp;令出三界

&nbsp;&nbsp;&nbsp;&nbsp;我虽先说&nbsp;&nbsp;&nbsp;&nbsp;汝等灭度&nbsp;&nbsp;&nbsp;&nbsp;但尽生死&nbsp;&nbsp;&nbsp;&nbsp;而实不灭

&nbsp;&nbsp;&nbsp;&nbsp;今所应作&nbsp;&nbsp;&nbsp;&nbsp;唯佛智慧

&nbsp;&nbsp;&nbsp;&nbsp;若有菩萨&nbsp;&nbsp;&nbsp;&nbsp;于是众中&nbsp;&nbsp;&nbsp;&nbsp;能一心听&nbsp;&nbsp;&nbsp;&nbsp;诸佛实法

&nbsp;&nbsp;&nbsp;&nbsp;诸佛世尊&nbsp;&nbsp;&nbsp;&nbsp;虽以方便&nbsp;&nbsp;&nbsp;&nbsp;所化众生&nbsp;&nbsp;&nbsp;&nbsp;皆是菩萨

&nbsp;&nbsp;&nbsp;&nbsp;若人小智&nbsp;&nbsp;&nbsp;&nbsp;深着爱欲&nbsp;&nbsp;&nbsp;&nbsp;为此等故&nbsp;&nbsp;&nbsp;&nbsp;说于苦谛

&nbsp;&nbsp;&nbsp;&nbsp;众生心喜&nbsp;&nbsp;&nbsp;&nbsp;得未曾有&nbsp;&nbsp;&nbsp;&nbsp;佛说苦谛&nbsp;&nbsp;&nbsp;&nbsp;真实无异

&nbsp;&nbsp;&nbsp;&nbsp;若有众生&nbsp;&nbsp;&nbsp;&nbsp;不知苦本&nbsp;&nbsp;&nbsp;&nbsp;深着苦困&nbsp;&nbsp;&nbsp;&nbsp;不能暂舍

&nbsp;&nbsp;&nbsp;&nbsp;为是等故&nbsp;&nbsp;&nbsp;&nbsp;方便说道&nbsp;&nbsp;&nbsp;&nbsp;诸苦所因&nbsp;&nbsp;&nbsp;&nbsp;贪欲为本

&nbsp;&nbsp;&nbsp;&nbsp;若灭贪欲&nbsp;&nbsp;&nbsp;&nbsp;无所依止&nbsp;&nbsp;&nbsp;&nbsp;灭尽诸苦&nbsp;&nbsp;&nbsp;&nbsp;名第三谛

&nbsp;&nbsp;&nbsp;&nbsp;为灭谛故&nbsp;&nbsp;&nbsp;&nbsp;修行于道&nbsp;&nbsp;&nbsp;&nbsp;离诸苦缚&nbsp;&nbsp;&nbsp;&nbsp;名得解脱

&nbsp;&nbsp;&nbsp;&nbsp;是人于何&nbsp;&nbsp;&nbsp;&nbsp;而得解脱

&nbsp;&nbsp;&nbsp;&nbsp;但离虚妄&nbsp;&nbsp;&nbsp;&nbsp;名为解脱&nbsp;&nbsp;&nbsp;&nbsp;其实未得&nbsp;&nbsp;&nbsp;&nbsp;一切解脱&nbsp;&nbsp;&nbsp;&nbsp;佛说是人&nbsp;&nbsp;&nbsp;&nbsp;未实灭度

&nbsp;&nbsp;&nbsp;&nbsp;斯人未得&nbsp;&nbsp;&nbsp;&nbsp;无上道故&nbsp;&nbsp;&nbsp;&nbsp;我意不欲&nbsp;&nbsp;&nbsp;&nbsp;令至灭度

&nbsp;&nbsp;&nbsp;&nbsp;我为法王&nbsp;&nbsp;&nbsp;&nbsp;于法自在&nbsp;&nbsp;&nbsp;&nbsp;安隐众生&nbsp;&nbsp;&nbsp;&nbsp;故现于世

&nbsp;&nbsp;&nbsp;&nbsp;汝舍利弗&nbsp;&nbsp;&nbsp;&nbsp;我此法印&nbsp;&nbsp;&nbsp;&nbsp;为欲利益&nbsp;&nbsp;&nbsp;&nbsp;世间故说&nbsp;&nbsp;&nbsp;&nbsp;在所游方&nbsp;&nbsp;&nbsp;&nbsp;勿妄宣传

&nbsp;&nbsp;&nbsp;&nbsp;若有闻者&nbsp;&nbsp;&nbsp;&nbsp;随喜顶受&nbsp;&nbsp;&nbsp;&nbsp;当知是人&nbsp;&nbsp;&nbsp;&nbsp;阿惟越致

&nbsp;&nbsp;&nbsp;&nbsp;若有信受&nbsp;&nbsp;&nbsp;&nbsp;此经法者&nbsp;&nbsp;&nbsp;&nbsp;是人已曾&nbsp;&nbsp;&nbsp;&nbsp;见过去佛&nbsp;&nbsp;&nbsp;&nbsp;恭敬供养&nbsp;&nbsp;&nbsp;&nbsp;亦闻是法

&nbsp;&nbsp;&nbsp;&nbsp;若人有能&nbsp;&nbsp;&nbsp;&nbsp;信汝所说&nbsp;&nbsp;&nbsp;&nbsp;则为见我&nbsp;&nbsp;&nbsp;&nbsp;亦见于汝&nbsp;&nbsp;&nbsp;&nbsp;及比丘僧&nbsp;&nbsp;&nbsp;&nbsp;并诸菩萨

&nbsp;&nbsp;&nbsp;&nbsp;斯法华经&nbsp;&nbsp;&nbsp;&nbsp;为深智说&nbsp;&nbsp;&nbsp;&nbsp;浅识闻之&nbsp;&nbsp;&nbsp;&nbsp;迷惑不解

&nbsp;&nbsp;&nbsp;&nbsp;一切声闻&nbsp;&nbsp;&nbsp;&nbsp;及辟支佛&nbsp;&nbsp;&nbsp;&nbsp;于此经中&nbsp;&nbsp;&nbsp;&nbsp;力所不及

&nbsp;&nbsp;&nbsp;&nbsp;汝舍利弗&nbsp;&nbsp;&nbsp;&nbsp;尚于此经&nbsp;&nbsp;&nbsp;&nbsp;以信得入&nbsp;&nbsp;&nbsp;&nbsp;况余声闻

&nbsp;&nbsp;&nbsp;&nbsp;其余声闻&nbsp;&nbsp;&nbsp;&nbsp;信佛语故&nbsp;&nbsp;&nbsp;&nbsp;随顺此经&nbsp;&nbsp;&nbsp;&nbsp;非己智分

&nbsp;&nbsp;&nbsp;&nbsp;又舍利佛&nbsp;&nbsp;&nbsp;&nbsp;憍慢懈怠&nbsp;&nbsp;&nbsp;&nbsp;计我见者&nbsp;&nbsp;&nbsp;&nbsp;莫说此经

&nbsp;&nbsp;&nbsp;&nbsp;凡夫浅识&nbsp;&nbsp;&nbsp;&nbsp;深着五欲&nbsp;&nbsp;&nbsp;&nbsp;闻不能解&nbsp;&nbsp;&nbsp;&nbsp;亦勿为说

&nbsp;&nbsp;&nbsp;&nbsp;若人不信&nbsp;&nbsp;&nbsp;&nbsp;毁谤此经&nbsp;&nbsp;&nbsp;&nbsp;则断一切&nbsp;&nbsp;&nbsp;&nbsp;世间佛种

&nbsp;&nbsp;&nbsp;&nbsp;或复颦蹙&nbsp;&nbsp;&nbsp;&nbsp;而怀疑惑&nbsp;&nbsp;&nbsp;&nbsp;汝当听说&nbsp;&nbsp;&nbsp;&nbsp;此人罪报

&nbsp;&nbsp;&nbsp;&nbsp;若佛在世&nbsp;&nbsp;&nbsp;&nbsp;若灭度后&nbsp;&nbsp;&nbsp;&nbsp;其有诽谤&nbsp;&nbsp;&nbsp;&nbsp;如斯经典

&nbsp;&nbsp;&nbsp;&nbsp;见有读诵&nbsp;&nbsp;&nbsp;&nbsp;书持经者&nbsp;&nbsp;&nbsp;&nbsp;轻贱憎嫉&nbsp;&nbsp;&nbsp;&nbsp;而怀结恨

&nbsp;&nbsp;&nbsp;&nbsp;此人罪报&nbsp;&nbsp;&nbsp;&nbsp;汝今复听

&nbsp;&nbsp;&nbsp;&nbsp;其人命终&nbsp;&nbsp;&nbsp;&nbsp;入阿鼻狱&nbsp;&nbsp;&nbsp;&nbsp;具足一劫&nbsp;&nbsp;&nbsp;&nbsp;劫尽更生&nbsp;&nbsp;&nbsp;&nbsp;如是展转&nbsp;&nbsp;&nbsp;&nbsp;至无数劫

&nbsp;&nbsp;&nbsp;&nbsp;从地狱出&nbsp;&nbsp;&nbsp;&nbsp;当堕畜生&nbsp;&nbsp;&nbsp;&nbsp;若狗野干&nbsp;&nbsp;&nbsp;&nbsp;其形[乞＋页]&nbsp;&nbsp;&nbsp;&nbsp;瘦&nbsp;&nbsp;&nbsp;&nbsp;黧黮疥癞&nbsp;&nbsp;&nbsp;&nbsp;人所触娆

&nbsp;&nbsp;&nbsp;&nbsp;又复为人&nbsp;&nbsp;&nbsp;&nbsp;之所恶贱&nbsp;&nbsp;&nbsp;&nbsp;常困饥渴&nbsp;&nbsp;&nbsp;&nbsp;骨肉枯竭

&nbsp;&nbsp;&nbsp;&nbsp;生受楚毒&nbsp;&nbsp;&nbsp;&nbsp;死被瓦石&nbsp;&nbsp;&nbsp;&nbsp;断佛种故&nbsp;&nbsp;&nbsp;&nbsp;受斯罪报

&nbsp;&nbsp;&nbsp;&nbsp;若作骆驼&nbsp;&nbsp;&nbsp;&nbsp;或生驴中&nbsp;&nbsp;&nbsp;&nbsp;身常负重&nbsp;&nbsp;&nbsp;&nbsp;加诸杖捶

&nbsp;&nbsp;&nbsp;&nbsp;但念水草&nbsp;&nbsp;&nbsp;&nbsp;余无所知&nbsp;&nbsp;&nbsp;&nbsp;谤斯经故&nbsp;&nbsp;&nbsp;&nbsp;获罪如是

&nbsp;&nbsp;&nbsp;&nbsp;有作野干&nbsp;&nbsp;&nbsp;&nbsp;来入聚落&nbsp;&nbsp;&nbsp;&nbsp;身体疥癞&nbsp;&nbsp;&nbsp;&nbsp;又无一目

&nbsp;&nbsp;&nbsp;&nbsp;为诸童子&nbsp;&nbsp;&nbsp;&nbsp;之所打掷&nbsp;&nbsp;&nbsp;&nbsp;受诸苦痛&nbsp;&nbsp;&nbsp;&nbsp;或时致死

&nbsp;&nbsp;&nbsp;&nbsp;于此死已&nbsp;&nbsp;&nbsp;&nbsp;更受蟒身&nbsp;&nbsp;&nbsp;&nbsp;其形长大&nbsp;&nbsp;&nbsp;&nbsp;五百由旬

&nbsp;&nbsp;&nbsp;&nbsp;聋騃无足&nbsp;&nbsp;&nbsp;&nbsp;宛转腹行&nbsp;&nbsp;&nbsp;&nbsp;为诸小虫&nbsp;&nbsp;&nbsp;&nbsp;之所咂食

&nbsp;&nbsp;&nbsp;&nbsp;昼夜受苦&nbsp;&nbsp;&nbsp;&nbsp;无有休息&nbsp;&nbsp;&nbsp;&nbsp;谤斯经故&nbsp;&nbsp;&nbsp;&nbsp;获罪如是

&nbsp;&nbsp;&nbsp;&nbsp;若得为人&nbsp;&nbsp;&nbsp;&nbsp;诸根闇钝&nbsp;&nbsp;&nbsp;&nbsp;矬陋挛躄&nbsp;&nbsp;&nbsp;&nbsp;盲聋背伛

&nbsp;&nbsp;&nbsp;&nbsp;有所言说&nbsp;&nbsp;&nbsp;&nbsp;人不信受&nbsp;&nbsp;&nbsp;&nbsp;口气常臭&nbsp;&nbsp;&nbsp;&nbsp;鬼魅所著

&nbsp;&nbsp;&nbsp;&nbsp;贫穷下贱&nbsp;&nbsp;&nbsp;&nbsp;为人所使&nbsp;&nbsp;&nbsp;&nbsp;多病痟瘦&nbsp;&nbsp;&nbsp;&nbsp;无所依怙

&nbsp;&nbsp;&nbsp;&nbsp;虽亲附人&nbsp;&nbsp;&nbsp;&nbsp;人不在意&nbsp;&nbsp;&nbsp;&nbsp;若有所得&nbsp;&nbsp;&nbsp;&nbsp;寻复忘失

&nbsp;&nbsp;&nbsp;&nbsp;若修医道&nbsp;&nbsp;&nbsp;&nbsp;顺方治病&nbsp;&nbsp;&nbsp;&nbsp;更增他疾&nbsp;&nbsp;&nbsp;&nbsp;或复致死

&nbsp;&nbsp;&nbsp;&nbsp;若自有病&nbsp;&nbsp;&nbsp;&nbsp;无人救疗&nbsp;&nbsp;&nbsp;&nbsp;设服良药&nbsp;&nbsp;&nbsp;&nbsp;而复增剧

&nbsp;&nbsp;&nbsp;&nbsp;若他反逆&nbsp;&nbsp;&nbsp;&nbsp;抄劫窃盗&nbsp;&nbsp;&nbsp;&nbsp;如是等罪&nbsp;&nbsp;&nbsp;&nbsp;横罹其殃

&nbsp;&nbsp;&nbsp;&nbsp;如斯罪人&nbsp;&nbsp;&nbsp;&nbsp;永不见佛&nbsp;&nbsp;&nbsp;&nbsp;众圣之王&nbsp;&nbsp;&nbsp;&nbsp;说法教化

&nbsp;&nbsp;&nbsp;&nbsp;如斯罪人&nbsp;&nbsp;&nbsp;&nbsp;常生难处&nbsp;&nbsp;&nbsp;&nbsp;狂聋心乱&nbsp;&nbsp;&nbsp;&nbsp;永不闻法

&nbsp;&nbsp;&nbsp;&nbsp;于无数劫&nbsp;&nbsp;&nbsp;&nbsp;如恒河沙&nbsp;&nbsp;&nbsp;&nbsp;生辄聋哑&nbsp;&nbsp;&nbsp;&nbsp;诸根不具

&nbsp;&nbsp;&nbsp;&nbsp;常处地狱&nbsp;&nbsp;&nbsp;&nbsp;如游园观&nbsp;&nbsp;&nbsp;&nbsp;在余恶道&nbsp;&nbsp;&nbsp;&nbsp;如己舍宅

&nbsp;&nbsp;&nbsp;&nbsp;驼驴猪狗&nbsp;&nbsp;&nbsp;&nbsp;是其行处&nbsp;&nbsp;&nbsp;&nbsp;谤斯经故&nbsp;&nbsp;&nbsp;&nbsp;获罪如是

&nbsp;&nbsp;&nbsp;&nbsp;若得为人&nbsp;&nbsp;&nbsp;&nbsp;盲聋喑哑&nbsp;&nbsp;&nbsp;&nbsp;贫穷诸衰&nbsp;&nbsp;&nbsp;&nbsp;以自庄严

&nbsp;&nbsp;&nbsp;&nbsp;水肿乾痟&nbsp;&nbsp;&nbsp;&nbsp;疥癞痈疽&nbsp;&nbsp;&nbsp;&nbsp;如是等病&nbsp;&nbsp;&nbsp;&nbsp;以为衣服

&nbsp;&nbsp;&nbsp;&nbsp;身常臭处&nbsp;&nbsp;&nbsp;&nbsp;垢秽不净&nbsp;&nbsp;&nbsp;&nbsp;深着我见&nbsp;&nbsp;&nbsp;&nbsp;增益瞋恚

&nbsp;&nbsp;&nbsp;&nbsp;淫欲炽盛&nbsp;&nbsp;&nbsp;&nbsp;不择禽兽&nbsp;&nbsp;&nbsp;&nbsp;谤斯经故&nbsp;&nbsp;&nbsp;&nbsp;获罪如是

&nbsp;&nbsp;&nbsp;&nbsp;告舍利弗&nbsp;&nbsp;&nbsp;&nbsp;谤斯经者&nbsp;&nbsp;&nbsp;&nbsp;若说其罪&nbsp;&nbsp;&nbsp;&nbsp;穷劫不尽

&nbsp;&nbsp;&nbsp;&nbsp;以是因缘&nbsp;&nbsp;&nbsp;&nbsp;我故语汝&nbsp;&nbsp;&nbsp;&nbsp;无智人中&nbsp;&nbsp;&nbsp;&nbsp;莫说此经

&nbsp;&nbsp;&nbsp;&nbsp;若有利根&nbsp;&nbsp;&nbsp;&nbsp;智慧明了&nbsp;&nbsp;&nbsp;&nbsp;多闻强识&nbsp;&nbsp;&nbsp;&nbsp;求佛道者&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;若人曾见&nbsp;&nbsp;&nbsp;&nbsp;亿百千佛&nbsp;&nbsp;&nbsp;&nbsp;植诸善本&nbsp;&nbsp;&nbsp;&nbsp;深心坚固&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;若人精进&nbsp;&nbsp;&nbsp;&nbsp;常修慈心&nbsp;&nbsp;&nbsp;&nbsp;不惜身命&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;若人恭敬&nbsp;&nbsp;&nbsp;&nbsp;无有异心&nbsp;&nbsp;&nbsp;&nbsp;离诸凡愚&nbsp;&nbsp;&nbsp;&nbsp;独处山泽&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;又舍利弗&nbsp;&nbsp;&nbsp;&nbsp;若见有人&nbsp;&nbsp;&nbsp;&nbsp;舍恶知识&nbsp;&nbsp;&nbsp;&nbsp;亲近善友&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;若见佛子&nbsp;&nbsp;&nbsp;&nbsp;持戒清洁&nbsp;&nbsp;&nbsp;&nbsp;如净明珠&nbsp;&nbsp;&nbsp;&nbsp;求大乘经&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;若人无瞋&nbsp;&nbsp;&nbsp;&nbsp;质直柔软&nbsp;&nbsp;&nbsp;&nbsp;常愍一切&nbsp;&nbsp;&nbsp;&nbsp;恭敬诸佛&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;复有佛子&nbsp;&nbsp;&nbsp;&nbsp;于大众中&nbsp;&nbsp;&nbsp;&nbsp;以清净心&nbsp;&nbsp;&nbsp;&nbsp;种种因缘&nbsp;&nbsp;&nbsp;&nbsp;譬喻言辞&nbsp;&nbsp;&nbsp;&nbsp;说法无碍

&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;若有比丘&nbsp;&nbsp;&nbsp;&nbsp;为一切智&nbsp;&nbsp;&nbsp;&nbsp;四方求法&nbsp;&nbsp;&nbsp;&nbsp;合掌顶受

&nbsp;&nbsp;&nbsp;&nbsp;但乐受持&nbsp;&nbsp;&nbsp;&nbsp;大乘经典&nbsp;&nbsp;&nbsp;&nbsp;乃至不受&nbsp;&nbsp;&nbsp;&nbsp;余经一偈&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;如人至心&nbsp;&nbsp;&nbsp;&nbsp;求佛舍利&nbsp;&nbsp;&nbsp;&nbsp;如是求经&nbsp;&nbsp;&nbsp;&nbsp;得已顶受

&nbsp;&nbsp;&nbsp;&nbsp;其人不复&nbsp;&nbsp;&nbsp;&nbsp;志求余经&nbsp;&nbsp;&nbsp;&nbsp;亦未曾念&nbsp;&nbsp;&nbsp;&nbsp;外道典籍&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;乃可为说

&nbsp;&nbsp;&nbsp;&nbsp;告舍利弗&nbsp;&nbsp;&nbsp;&nbsp;我说是相&nbsp;&nbsp;&nbsp;&nbsp;求佛道者&nbsp;&nbsp;&nbsp;&nbsp;穷劫不尽

&nbsp;&nbsp;&nbsp;&nbsp;如是等人&nbsp;&nbsp;&nbsp;&nbsp;则能信解&nbsp;&nbsp;&nbsp;&nbsp;汝当为说&nbsp;&nbsp;&nbsp;&nbsp;妙法华经

### 信解品第四

尔时，慧命须菩提、摩诃迦旃延、摩诃迦叶、摩诃目犍连，从佛所闻未曾有法，世尊授舍利弗阿耨多罗三藐三菩提记，发希有心，欢喜踊跃；即从座起，整衣服，偏袒右肩，右膝着地，一心合掌，屈躬恭敬，瞻仰尊颜，而白佛言：我等居僧之首，年并朽迈，自谓已得涅槃，无所堪任，不复进求阿耨多罗三藐三菩提。世尊往昔说法既久，我时在座，身体疲懈，但念空、无相、无作，于菩萨法，游戏神通，净佛国土，成就众生，心不喜乐。所以者何？世尊令我等，出于三界，得涅槃证。又今我等，年已朽迈，于佛教化菩萨阿耨多罗三藐三菩提，不生一念好乐之心。我等今于佛前，闻授声闻阿耨多罗三藐三菩提记，心甚欢喜，得未曾有；不谓于今，忽然得闻希有之法，深自庆幸，获大善利，无量珍宝，不求自得。世尊！我等今者，乐说譬喻，以明斯义。譬若有人，年既幼稚，舍父逃逝，久住他国，或十、二十，至五十岁。年既长大，加复穷困，驰骋四方，以求衣食；渐渐游行，遇向本国。其父先来，求子不得，中止一城。其家大富，财宝无量，金、银、琉璃、珊瑚、琥珀、玻璃珠等，其诸仓库，悉皆盈溢；多有僮仆，臣佐吏民，象马车乘，牛羊无数，出入息利，乃遍他国；商估贾客亦甚众多。时贫穷子，游诸聚落，经历国邑，遂到其父所止之城。父每念子，与子离别五十余年，而未曾向人说如此事。但自思惟，心怀悔恨，自念老朽，多有财物，金银珍宝，仓库盈溢，无有子息；一旦终殁，财物散失，无所委付，是以慇懃，每忆其子。复作是念：我若得子，委付财物，坦然快乐，无复忧虑。世尊！尔时，穷子佣赁展转，遇到父舍，住立门侧，遥见其父踞师子床，宝几承足。诸婆罗门、刹利、居士，皆恭敬围绕；以真珠璎珞，价值千万，庄严其身；吏民僮仆，手执白拂，侍立左右；覆以宝帐，垂诸华幡，香水洒地，散众名华，罗列宝物，出内取与，有如是等种种严饰，威德特尊。穷子见父有大力势，即怀恐怖，悔来至此，窃作是念：此或是王，或是王等，非我佣力得物之处，不如往至贫里，肆力有地，衣食易得；若久住此，或见逼迫，强使我作。作是念已，疾走而去。时富长者，于师子座，见子便识，心大欢喜，即作是念：我财物库藏，今有所付；我常思念此子，无由见之，而忽自来，甚适我愿；我虽年朽，犹故贪惜。即遣傍人，急追将还。尔时，使者疾走往捉，穷子惊愕，称怨大唤：我不相犯，何为见捉？使者执之逾急，强牵将还。于时穷子自念无罪，而被囚执，此必定死，转更惶怖，闷绝躄地。父遥见之，而语使言：不须此人，勿强将来，以冷水洒面，令得醒悟，莫复与语。所以者何？父知其子，志意下劣，自知豪贵，为子所难；审知是子，而以方便，不语他人，云是我子。使者语之，我今放汝，随意所趣。穷子欢喜，得未曾有，从地而起，往至贫里，以求衣食。尔时，长者将欲诱引其子，而设方便；密遣二人，形色憔悴，无威德者，汝可诣彼，徐语穷子，此有作处，倍与汝直。穷子若许，将来使作。若言欲何所作，便可语之，雇汝除粪，我等二人，亦共汝作。时二使人，即求穷子；既已得之，具陈上事。尔时，穷子先取其价，寻与除粪。其父见子，愍而怪之。又以他日，于窗牖中，遥见子身，羸瘦憔悴，粪土尘坌，污秽不净。即脱璎珞、细软上服、严饰之具，更着粗弊垢腻之衣；尘土坌身，右手执持除粪之器，状有所畏。语诸作人，汝等勤作，勿得懈息，以方便故，得近其子。后复告言：咄！男子，汝常此作，勿复余去，当加汝价。诸有所须，盆器米面盐醋之属，莫自疑难，亦有老弊使人，须者相给，好自安意；我如汝父，勿复忧虑。所以者何？我年老大，而汝少壮，汝常作时，无有欺、怠、瞋恨、怨言，都不见汝有此诸恶，如余作人；自今已后，如所生子。即时长者更与作字，名之为儿。尔时，穷子虽欣此遇，犹故自谓客作贱人。由是之故，于二十年中，常令除粪。过是已后，心相体信，入出无难，然其所止，犹在本处。世尊！尔时长者有疾，自知将死不久，语穷子言：我今多有金银珍宝，仓库盈溢，其中多少，所应取与，汝悉知之，我心如是，当体此意。所以者何？今我与汝，便为不异，宜加用心，无令漏失。尔时，穷子即受教敕，领知众物，金银珍宝，及诸库藏，而无希取一餐之意，然其所止，故在本处，下劣之心，亦未能舍。复经少时，父知子意渐以通泰，成就大志，自鄙先心。临欲终时，而命其子，并会亲族、国王、大臣、刹利、居士，皆悉己集，即自宣言：诸君当知，此是我子，我之所生，于某城中，舍吾逃走，竛竮辛苦五十余年，其本字某，我名某甲，昔在本城怀忧推觅，忽于此间遇会得之，此实我子，我实其父，今我所有一切财物，皆是子有，先所出内是子所知。世尊！是时穷子闻父此言，即大欢喜，得未曾有，而作是念：我本无心有所希求，今此宝藏自然而至。世尊！大富长者则是如来，我等皆似佛子；如来常说，我等为子。世尊！我等以三苦故，于生死中，受诸热恼，迷惑无知，乐着小法。今日，世尊令我等思惟，蠲除诸法戏论之粪，我等于中，勤加精进，得至涅槃一日之价；既得此已，心大欢喜，自以为足，便自谓言，于佛法中勤精进故，所得弘多。然世尊先知我等，心着弊欲，乐于小法，便见纵舍，不为分别，汝等当有如来知见宝藏之分。世尊以方便力，说如来智慧，我等从佛得涅槃一日之价，以为大得；于此大乘，无有志求。我等又因如来智慧，为诸菩萨开示演说，而自于此无有志愿。所以者何？佛知我等心乐小法，以方便力，随我等说，而我等不知真是佛子。今我等方知，世尊于佛智慧，无所吝惜。所以者何？我等昔来真是佛子，而但乐小法，若我等有乐大之心，佛则为我说大乘法，于此经中，唯说一乘，而昔于菩萨前，毁訾声闻乐小法者，然佛实以大乘教化；是故我等，说本无心有所希求。今法王大宝自然而至，如佛子所应得者皆已得之。尔时，摩诃迦叶欲重宣此义，而说偈言：

&nbsp;&nbsp;&nbsp;&nbsp;我等今日&nbsp;&nbsp;&nbsp;&nbsp;闻佛音教&nbsp;&nbsp;&nbsp;&nbsp;欢喜踊跃&nbsp;&nbsp;&nbsp;&nbsp;得未曾有

&nbsp;&nbsp;&nbsp;&nbsp;佛说声闻&nbsp;&nbsp;&nbsp;&nbsp;当得作佛&nbsp;&nbsp;&nbsp;&nbsp;无上宝聚&nbsp;&nbsp;&nbsp;&nbsp;不求自得

&nbsp;&nbsp;&nbsp;&nbsp;譬如童子&nbsp;&nbsp;&nbsp;&nbsp;幼稚无识&nbsp;&nbsp;&nbsp;&nbsp;舍父逃逝&nbsp;&nbsp;&nbsp;&nbsp;远到他土

&nbsp;&nbsp;&nbsp;&nbsp;周流诸国&nbsp;&nbsp;&nbsp;&nbsp;五十余年

&nbsp;&nbsp;&nbsp;&nbsp;其父忧念&nbsp;&nbsp;&nbsp;&nbsp;四方推求&nbsp;&nbsp;&nbsp;&nbsp;求之既疲&nbsp;&nbsp;&nbsp;&nbsp;顿止一城

&nbsp;&nbsp;&nbsp;&nbsp;造立舍宅&nbsp;&nbsp;&nbsp;&nbsp;五欲自娱&nbsp;&nbsp;&nbsp;&nbsp;其家巨富&nbsp;&nbsp;&nbsp;&nbsp;多诸金银

&nbsp;&nbsp;&nbsp;&nbsp;砗磲玛瑙&nbsp;&nbsp;&nbsp;&nbsp;真珠琉璃&nbsp;&nbsp;&nbsp;&nbsp;象马牛羊&nbsp;&nbsp;&nbsp;&nbsp;辇舆车乘

&nbsp;&nbsp;&nbsp;&nbsp;田业僮仆&nbsp;&nbsp;&nbsp;&nbsp;人民众多&nbsp;&nbsp;&nbsp;&nbsp;出入息利&nbsp;&nbsp;&nbsp;&nbsp;乃遍他国

&nbsp;&nbsp;&nbsp;&nbsp;商估贾人&nbsp;&nbsp;&nbsp;&nbsp;无处不有&nbsp;&nbsp;&nbsp;&nbsp;千万亿众&nbsp;&nbsp;&nbsp;&nbsp;围绕恭敬

&nbsp;&nbsp;&nbsp;&nbsp;常为王者&nbsp;&nbsp;&nbsp;&nbsp;之所爱念&nbsp;&nbsp;&nbsp;&nbsp;群臣豪族&nbsp;&nbsp;&nbsp;&nbsp;皆共宗重

&nbsp;&nbsp;&nbsp;&nbsp;以诸缘故&nbsp;&nbsp;&nbsp;&nbsp;往来者众&nbsp;&nbsp;&nbsp;&nbsp;豪富如是&nbsp;&nbsp;&nbsp;&nbsp;有大力势

&nbsp;&nbsp;&nbsp;&nbsp;而年朽迈&nbsp;&nbsp;&nbsp;&nbsp;益忧念子&nbsp;&nbsp;&nbsp;&nbsp;夙夜惟念&nbsp;&nbsp;&nbsp;&nbsp;死时将至

&nbsp;&nbsp;&nbsp;&nbsp;痴子舍我&nbsp;&nbsp;&nbsp;&nbsp;五十余年&nbsp;&nbsp;&nbsp;&nbsp;库藏诸物&nbsp;&nbsp;&nbsp;&nbsp;当如之何

&nbsp;&nbsp;&nbsp;&nbsp;尔时穷子&nbsp;&nbsp;&nbsp;&nbsp;求索衣食&nbsp;&nbsp;&nbsp;&nbsp;从邑至邑&nbsp;&nbsp;&nbsp;&nbsp;从国至国

&nbsp;&nbsp;&nbsp;&nbsp;或有所得&nbsp;&nbsp;&nbsp;&nbsp;或无所得&nbsp;&nbsp;&nbsp;&nbsp;饥饿羸瘦&nbsp;&nbsp;&nbsp;&nbsp;体生疮癣

&nbsp;&nbsp;&nbsp;&nbsp;渐次经历&nbsp;&nbsp;&nbsp;&nbsp;到父住城&nbsp;&nbsp;&nbsp;&nbsp;佣赁展转&nbsp;&nbsp;&nbsp;&nbsp;遂至父舍

&nbsp;&nbsp;&nbsp;&nbsp;尔时长者&nbsp;&nbsp;&nbsp;&nbsp;于其门内&nbsp;&nbsp;&nbsp;&nbsp;施大宝帐&nbsp;&nbsp;&nbsp;&nbsp;处师子座

&nbsp;&nbsp;&nbsp;&nbsp;眷属围绕&nbsp;&nbsp;&nbsp;&nbsp;诸人侍卫&nbsp;&nbsp;&nbsp;&nbsp;或有计算&nbsp;&nbsp;&nbsp;&nbsp;金银宝物

&nbsp;&nbsp;&nbsp;&nbsp;出内财产&nbsp;&nbsp;&nbsp;&nbsp;注记券疏&nbsp;&nbsp;&nbsp;&nbsp;穷子见父&nbsp;&nbsp;&nbsp;&nbsp;豪贵尊严

&nbsp;&nbsp;&nbsp;&nbsp;谓是国王&nbsp;&nbsp;&nbsp;&nbsp;若国王等&nbsp;&nbsp;&nbsp;&nbsp;惊怖自怪&nbsp;&nbsp;&nbsp;&nbsp;何故至此

&nbsp;&nbsp;&nbsp;&nbsp;覆自念言&nbsp;&nbsp;&nbsp;&nbsp;我若久住&nbsp;&nbsp;&nbsp;&nbsp;或见逼迫&nbsp;&nbsp;&nbsp;&nbsp;强驱使作

&nbsp;&nbsp;&nbsp;&nbsp;思惟是已&nbsp;&nbsp;&nbsp;&nbsp;驰走而去&nbsp;&nbsp;&nbsp;&nbsp;借问贫里&nbsp;&nbsp;&nbsp;&nbsp;欲往佣作

&nbsp;&nbsp;&nbsp;&nbsp;长者是时&nbsp;&nbsp;&nbsp;&nbsp;在师子座&nbsp;&nbsp;&nbsp;&nbsp;遥见其子&nbsp;&nbsp;&nbsp;&nbsp;默而识之

&nbsp;&nbsp;&nbsp;&nbsp;即敕使者&nbsp;&nbsp;&nbsp;&nbsp;追捉将来&nbsp;&nbsp;&nbsp;&nbsp;穷子惊唤&nbsp;&nbsp;&nbsp;&nbsp;迷闷躄地

&nbsp;&nbsp;&nbsp;&nbsp;是人执我&nbsp;&nbsp;&nbsp;&nbsp;必当见杀&nbsp;&nbsp;&nbsp;&nbsp;何用衣食&nbsp;&nbsp;&nbsp;&nbsp;使我至此

&nbsp;&nbsp;&nbsp;&nbsp;长者知子&nbsp;&nbsp;&nbsp;&nbsp;愚痴狭劣&nbsp;&nbsp;&nbsp;&nbsp;不信我言&nbsp;&nbsp;&nbsp;&nbsp;不信是父

&nbsp;&nbsp;&nbsp;&nbsp;即以方便&nbsp;&nbsp;&nbsp;&nbsp;更遗余人&nbsp;&nbsp;&nbsp;&nbsp;眇目矬陋&nbsp;&nbsp;&nbsp;&nbsp;无威德者

&nbsp;&nbsp;&nbsp;&nbsp;汝可语之&nbsp;&nbsp;&nbsp;&nbsp;云当相顾&nbsp;&nbsp;&nbsp;&nbsp;除诸粪秽&nbsp;&nbsp;&nbsp;&nbsp;倍与汝价

&nbsp;&nbsp;&nbsp;&nbsp;穷子闻之&nbsp;&nbsp;&nbsp;&nbsp;欢喜随来&nbsp;&nbsp;&nbsp;&nbsp;为除粪秽&nbsp;&nbsp;&nbsp;&nbsp;净诸房舍

&nbsp;&nbsp;&nbsp;&nbsp;长者于牖&nbsp;&nbsp;&nbsp;&nbsp;常见其子&nbsp;&nbsp;&nbsp;&nbsp;念子愚劣&nbsp;&nbsp;&nbsp;&nbsp;乐为鄙事

&nbsp;&nbsp;&nbsp;&nbsp;于是长者&nbsp;&nbsp;&nbsp;&nbsp;着弊垢衣&nbsp;&nbsp;&nbsp;&nbsp;执除粪器&nbsp;&nbsp;&nbsp;&nbsp;往到子所

&nbsp;&nbsp;&nbsp;&nbsp;方便附近&nbsp;&nbsp;&nbsp;&nbsp;语令勤作&nbsp;&nbsp;&nbsp;&nbsp;既益汝价&nbsp;&nbsp;&nbsp;&nbsp;并涂足油

&nbsp;&nbsp;&nbsp;&nbsp;饮食充足&nbsp;&nbsp;&nbsp;&nbsp;荐席厚暖&nbsp;&nbsp;&nbsp;&nbsp;如是苦言&nbsp;&nbsp;&nbsp;&nbsp;汝当勤作

&nbsp;&nbsp;&nbsp;&nbsp;又以软语&nbsp;&nbsp;&nbsp;&nbsp;若如我子

&nbsp;&nbsp;&nbsp;&nbsp;长者有智&nbsp;&nbsp;&nbsp;&nbsp;渐令入出&nbsp;&nbsp;&nbsp;&nbsp;经二十年&nbsp;&nbsp;&nbsp;&nbsp;执作家事

&nbsp;&nbsp;&nbsp;&nbsp;示其金银&nbsp;&nbsp;&nbsp;&nbsp;真珠玻璃&nbsp;&nbsp;&nbsp;&nbsp;诸物出入&nbsp;&nbsp;&nbsp;&nbsp;皆使令知

&nbsp;&nbsp;&nbsp;&nbsp;犹处门外&nbsp;&nbsp;&nbsp;&nbsp;止宿草庵&nbsp;&nbsp;&nbsp;&nbsp;自念贫事&nbsp;&nbsp;&nbsp;&nbsp;我无此物

&nbsp;&nbsp;&nbsp;&nbsp;父知子心&nbsp;&nbsp;&nbsp;&nbsp;渐已广大&nbsp;&nbsp;&nbsp;&nbsp;欲与财物&nbsp;&nbsp;&nbsp;&nbsp;即聚亲族

&nbsp;&nbsp;&nbsp;&nbsp;国王大臣&nbsp;&nbsp;&nbsp;&nbsp;刹利居士&nbsp;&nbsp;&nbsp;&nbsp;于此大众&nbsp;&nbsp;&nbsp;&nbsp;说是我子

&nbsp;&nbsp;&nbsp;&nbsp;舍我他行&nbsp;&nbsp;&nbsp;&nbsp;经五十岁&nbsp;&nbsp;&nbsp;&nbsp;自见子来&nbsp;&nbsp;&nbsp;&nbsp;已二十年

&nbsp;&nbsp;&nbsp;&nbsp;昔于某城&nbsp;&nbsp;&nbsp;&nbsp;而失是子&nbsp;&nbsp;&nbsp;&nbsp;周行求索&nbsp;&nbsp;&nbsp;&nbsp;遂来至此

&nbsp;&nbsp;&nbsp;&nbsp;凡我所有&nbsp;&nbsp;&nbsp;&nbsp;舍宅人民&nbsp;&nbsp;&nbsp;&nbsp;悉以付之&nbsp;&nbsp;&nbsp;&nbsp;恣其所用

&nbsp;&nbsp;&nbsp;&nbsp;子念昔贫&nbsp;&nbsp;&nbsp;&nbsp;志意下劣&nbsp;&nbsp;&nbsp;&nbsp;今于父所&nbsp;&nbsp;&nbsp;&nbsp;大获珍宝

&nbsp;&nbsp;&nbsp;&nbsp;并及舍宅&nbsp;&nbsp;&nbsp;&nbsp;一切财物&nbsp;&nbsp;&nbsp;&nbsp;甚大欢喜&nbsp;&nbsp;&nbsp;&nbsp;得未曾有

&nbsp;&nbsp;&nbsp;&nbsp;佛亦如是&nbsp;&nbsp;&nbsp;&nbsp;知我乐小&nbsp;&nbsp;&nbsp;&nbsp;未曾说言&nbsp;&nbsp;&nbsp;&nbsp;汝等作佛

&nbsp;&nbsp;&nbsp;&nbsp;而说我等&nbsp;&nbsp;&nbsp;&nbsp;得诸无漏&nbsp;&nbsp;&nbsp;&nbsp;成就小乘&nbsp;&nbsp;&nbsp;&nbsp;声闻弟子

&nbsp;&nbsp;&nbsp;&nbsp;佛敕我等&nbsp;&nbsp;&nbsp;&nbsp;说最上道&nbsp;&nbsp;&nbsp;&nbsp;修习此者&nbsp;&nbsp;&nbsp;&nbsp;当得成佛

&nbsp;&nbsp;&nbsp;&nbsp;我承佛教&nbsp;&nbsp;&nbsp;&nbsp;为大菩萨&nbsp;&nbsp;&nbsp;&nbsp;以诸因缘&nbsp;&nbsp;&nbsp;&nbsp;种种譬喻

&nbsp;&nbsp;&nbsp;&nbsp;若干言辞&nbsp;&nbsp;&nbsp;&nbsp;说无上道&nbsp;&nbsp;&nbsp;&nbsp;诸佛子等&nbsp;&nbsp;&nbsp;&nbsp;从我闻法

&nbsp;&nbsp;&nbsp;&nbsp;日夜思惟&nbsp;&nbsp;&nbsp;&nbsp;精勤修习&nbsp;&nbsp;&nbsp;&nbsp;是时诸佛&nbsp;&nbsp;&nbsp;&nbsp;即授其记

&nbsp;&nbsp;&nbsp;&nbsp;汝于来世&nbsp;&nbsp;&nbsp;&nbsp;当得作佛&nbsp;&nbsp;&nbsp;&nbsp;一切诸佛&nbsp;&nbsp;&nbsp;&nbsp;秘藏之法

&nbsp;&nbsp;&nbsp;&nbsp;但为菩萨&nbsp;&nbsp;&nbsp;&nbsp;演其实事&nbsp;&nbsp;&nbsp;&nbsp;而不为我&nbsp;&nbsp;&nbsp;&nbsp;说斯真要

&nbsp;&nbsp;&nbsp;&nbsp;如彼穷子&nbsp;&nbsp;&nbsp;&nbsp;得近其父&nbsp;&nbsp;&nbsp;&nbsp;虽知诸物&nbsp;&nbsp;&nbsp;&nbsp;心不希取

&nbsp;&nbsp;&nbsp;&nbsp;我等虽说&nbsp;&nbsp;&nbsp;&nbsp;佛法宝藏&nbsp;&nbsp;&nbsp;&nbsp;自无志愿&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;我等内灭&nbsp;&nbsp;&nbsp;&nbsp;自谓为足&nbsp;&nbsp;&nbsp;&nbsp;唯了此事&nbsp;&nbsp;&nbsp;&nbsp;更无余事

&nbsp;&nbsp;&nbsp;&nbsp;我等若闻&nbsp;&nbsp;&nbsp;&nbsp;净佛国土&nbsp;&nbsp;&nbsp;&nbsp;教化众生&nbsp;&nbsp;&nbsp;&nbsp;都无欣乐

&nbsp;&nbsp;&nbsp;&nbsp;所以者何&nbsp;&nbsp;&nbsp;&nbsp;一切诸法&nbsp;&nbsp;&nbsp;&nbsp;皆悉空寂&nbsp;&nbsp;&nbsp;&nbsp;无生无灭

&nbsp;&nbsp;&nbsp;&nbsp;无大无小&nbsp;&nbsp;&nbsp;&nbsp;无漏无为&nbsp;&nbsp;&nbsp;&nbsp;如是思惟&nbsp;&nbsp;&nbsp;&nbsp;不生喜乐

&nbsp;&nbsp;&nbsp;&nbsp;我等长夜&nbsp;&nbsp;&nbsp;&nbsp;于佛智慧&nbsp;&nbsp;&nbsp;&nbsp;无贪无着&nbsp;&nbsp;&nbsp;&nbsp;无复志愿

&nbsp;&nbsp;&nbsp;&nbsp;而自于法&nbsp;&nbsp;&nbsp;&nbsp;谓是究竟&nbsp;&nbsp;&nbsp;&nbsp;我等长夜&nbsp;&nbsp;&nbsp;&nbsp;修习空法

&nbsp;&nbsp;&nbsp;&nbsp;得脱三界&nbsp;&nbsp;&nbsp;&nbsp;苦恼之患&nbsp;&nbsp;&nbsp;&nbsp;住最后身&nbsp;&nbsp;&nbsp;&nbsp;有余涅槃

&nbsp;&nbsp;&nbsp;&nbsp;佛所教化&nbsp;&nbsp;&nbsp;&nbsp;得道不虚&nbsp;&nbsp;&nbsp;&nbsp;则为已得&nbsp;&nbsp;&nbsp;&nbsp;报佛之恩

&nbsp;&nbsp;&nbsp;&nbsp;我等虽为&nbsp;&nbsp;&nbsp;&nbsp;诸佛子等&nbsp;&nbsp;&nbsp;&nbsp;说菩萨法&nbsp;&nbsp;&nbsp;&nbsp;以求佛道

&nbsp;&nbsp;&nbsp;&nbsp;而于是法&nbsp;&nbsp;&nbsp;&nbsp;永无愿乐&nbsp;&nbsp;&nbsp;&nbsp;导师见舍&nbsp;&nbsp;&nbsp;&nbsp;观我心故

&nbsp;&nbsp;&nbsp;&nbsp;初不劝进&nbsp;&nbsp;&nbsp;&nbsp;说有实利

&nbsp;&nbsp;&nbsp;&nbsp;如富长者&nbsp;&nbsp;&nbsp;&nbsp;知子志劣&nbsp;&nbsp;&nbsp;&nbsp;以方便力&nbsp;&nbsp;&nbsp;&nbsp;柔伏其心

&nbsp;&nbsp;&nbsp;&nbsp;然后乃付&nbsp;&nbsp;&nbsp;&nbsp;一切财物&nbsp;&nbsp;&nbsp;&nbsp;佛亦如是&nbsp;&nbsp;&nbsp;&nbsp;现希有事

&nbsp;&nbsp;&nbsp;&nbsp;知乐小者&nbsp;&nbsp;&nbsp;&nbsp;以方便力&nbsp;&nbsp;&nbsp;&nbsp;调伏其心&nbsp;&nbsp;&nbsp;&nbsp;乃教大智

&nbsp;&nbsp;&nbsp;&nbsp;我等今日&nbsp;&nbsp;&nbsp;&nbsp;得未曾有&nbsp;&nbsp;&nbsp;&nbsp;非先所望&nbsp;&nbsp;&nbsp;&nbsp;而今自得

&nbsp;&nbsp;&nbsp;&nbsp;如彼穷子&nbsp;&nbsp;&nbsp;&nbsp;得无量宝&nbsp;&nbsp;&nbsp;&nbsp;世尊我今&nbsp;&nbsp;&nbsp;&nbsp;得道得果

&nbsp;&nbsp;&nbsp;&nbsp;于无漏法&nbsp;&nbsp;&nbsp;&nbsp;得清净眼&nbsp;&nbsp;&nbsp;&nbsp;我等长夜&nbsp;&nbsp;&nbsp;&nbsp;持佛净戒

&nbsp;&nbsp;&nbsp;&nbsp;始于今日&nbsp;&nbsp;&nbsp;&nbsp;得其果报&nbsp;&nbsp;&nbsp;&nbsp;法王法中&nbsp;&nbsp;&nbsp;&nbsp;久修梵行

&nbsp;&nbsp;&nbsp;&nbsp;今得无漏&nbsp;&nbsp;&nbsp;&nbsp;无上大果&nbsp;&nbsp;&nbsp;&nbsp;我等今者&nbsp;&nbsp;&nbsp;&nbsp;真是声闻

&nbsp;&nbsp;&nbsp;&nbsp;以佛道声&nbsp;&nbsp;&nbsp;&nbsp;令一切闻&nbsp;&nbsp;&nbsp;&nbsp;我等今者&nbsp;&nbsp;&nbsp;&nbsp;真阿罗汉

&nbsp;&nbsp;&nbsp;&nbsp;于诸世间&nbsp;&nbsp;&nbsp;&nbsp;天人魔梵&nbsp;&nbsp;&nbsp;&nbsp;普于其中&nbsp;&nbsp;&nbsp;&nbsp;应受供养

&nbsp;&nbsp;&nbsp;&nbsp;世尊大恩&nbsp;&nbsp;&nbsp;&nbsp;以希有事&nbsp;&nbsp;&nbsp;&nbsp;怜愍教化&nbsp;&nbsp;&nbsp;&nbsp;利益我等

&nbsp;&nbsp;&nbsp;&nbsp;无量亿劫&nbsp;&nbsp;&nbsp;&nbsp;谁能报者&nbsp;&nbsp;&nbsp;&nbsp;手足供给&nbsp;&nbsp;&nbsp;&nbsp;头顶礼敬

&nbsp;&nbsp;&nbsp;&nbsp;一切供养&nbsp;&nbsp;&nbsp;&nbsp;皆不能报&nbsp;&nbsp;&nbsp;&nbsp;若以顶戴&nbsp;&nbsp;&nbsp;&nbsp;两肩荷负

&nbsp;&nbsp;&nbsp;&nbsp;于恒沙劫&nbsp;&nbsp;&nbsp;&nbsp;尽心恭敬&nbsp;&nbsp;&nbsp;&nbsp;又以美膳&nbsp;&nbsp;&nbsp;&nbsp;无量宝衣

&nbsp;&nbsp;&nbsp;&nbsp;及诸卧具&nbsp;&nbsp;&nbsp;&nbsp;种种汤药&nbsp;&nbsp;&nbsp;&nbsp;牛头栴檀&nbsp;&nbsp;&nbsp;&nbsp;及诸珍宝

&nbsp;&nbsp;&nbsp;&nbsp;以起塔庙&nbsp;&nbsp;&nbsp;&nbsp;宝衣布地&nbsp;&nbsp;&nbsp;&nbsp;如斯等事&nbsp;&nbsp;&nbsp;&nbsp;以用供养

&nbsp;&nbsp;&nbsp;&nbsp;于恒沙劫&nbsp;&nbsp;&nbsp;&nbsp;亦不能报

&nbsp;&nbsp;&nbsp;&nbsp;诸佛希有&nbsp;&nbsp;&nbsp;&nbsp;无量无边&nbsp;&nbsp;&nbsp;&nbsp;不可思议&nbsp;&nbsp;&nbsp;&nbsp;大神通力

&nbsp;&nbsp;&nbsp;&nbsp;无漏无为&nbsp;&nbsp;&nbsp;&nbsp;诸法之王&nbsp;&nbsp;&nbsp;&nbsp;能为下劣&nbsp;&nbsp;&nbsp;&nbsp;忍于斯事

&nbsp;&nbsp;&nbsp;&nbsp;取相凡夫&nbsp;&nbsp;&nbsp;&nbsp;随宜为说

&nbsp;&nbsp;&nbsp;&nbsp;诸佛于法&nbsp;&nbsp;&nbsp;&nbsp;得最自在&nbsp;&nbsp;&nbsp;&nbsp;知诸众生&nbsp;&nbsp;&nbsp;&nbsp;种种欲乐

&nbsp;&nbsp;&nbsp;&nbsp;及其志力&nbsp;&nbsp;&nbsp;&nbsp;随所堪任&nbsp;&nbsp;&nbsp;&nbsp;以无量喻&nbsp;&nbsp;&nbsp;&nbsp;而为说法

&nbsp;&nbsp;&nbsp;&nbsp;随诸众生&nbsp;&nbsp;&nbsp;&nbsp;宿世善根&nbsp;&nbsp;&nbsp;&nbsp;又知成熟&nbsp;&nbsp;&nbsp;&nbsp;未成熟者

&nbsp;&nbsp;&nbsp;&nbsp;种种筹量&nbsp;&nbsp;&nbsp;&nbsp;分别知已&nbsp;&nbsp;&nbsp;&nbsp;于一乘道&nbsp;&nbsp;&nbsp;&nbsp;随宜说三

## 卷第三

### 药草喻品第五

尔时，世尊告摩诃迦叶及诸大弟子：善哉！善哉！迦叶善说如来真实功德。诚如所言，如来复有无量无边阿僧祇功德；汝等若于无量亿劫，说不能尽。迦叶当知！如来是诸法之王，若有所说，皆不虚也。于一切法，以智方便而演说之；其所说法，皆悉到于一切智地。如来观知一切诸法之所归趣，亦知一切众生深心所行通达无碍；又于诸法究尽明了，示诸众生一切智慧。迦叶！譬如三千大千世界、山川溪谷土地，所生卉木丛林及诸药草，种类若干，名色各异。密云弥布，遍覆三千大千世界，一时等澍，其泽普洽卉木丛林及诸药草；小根小茎、小枝小叶，中根中茎、中枝中叶，大根大茎、大枝大叶，诸树大小，随上中下，各有所受；一云所雨，称其种性而得生长华果敷实。虽一地所生，一雨所润，而诸草木各有差别。迦叶当知！如来亦复如是！出现于世，如大云起，以大音声，普遍世界天、人、阿修罗，如彼大云遍覆三千大千国土。于大众中，而唱是言：我是如来、应供、正遍知、明行足、善逝世间解、无上士、调御丈夫、天人师、佛、世尊。未度者令度，未解者令解，未安者令安，未涅槃者令得涅槃，今世后世，如实知之。我是一切知者、一切见者、知道者、开道者、说道者，汝等天人阿修罗众皆应到此，为听法故。尔时，无数千万亿种众生，来至佛所而听法。如来于时，观是众生诸根利钝、精进懈怠，随其所堪，而为说法；种种无量，皆令欢喜，快得善利。是诸众生闻是法已，现世安隐，后生善处，以道受乐，亦得闻法。既闻法已，离诸障碍，于诸法中，任力所能，渐得入道。如彼大云，雨于一切卉木丛林及诸药草，如其种性，具足蒙润，各得生长。如来说法，一相一味，所谓解脱相、离相、灭相，究竟至于一切种智。其有众生，闻如来法，若持读诵，如说修行，所得功德，不自觉知。所以者何？唯有如来，知此众生种相体性，念何事、思何事、修何事，云何念、云何思、云何修，以何法念、以何法思、以何法修、以何法得何法。众生住于种种之地，唯有如来如实见之，明了无碍。如彼卉木丛林诸药草等，而不自知上中下性。如来知是一相一味之法，所谓解脱相、离相、灭相，究竟涅槃，常寂灭相，终归于空。佛知是已，观众生心欲而将护之，是故不即为说一切种智。汝等迦叶，甚为希有，能知如来随宜说法，能信能受。所以者何？诸佛世尊随宜说法，难解难知。尔时，世尊欲重宣此义，而说偈言：

&nbsp;&nbsp;&nbsp;&nbsp;破有法王&nbsp;&nbsp;&nbsp;&nbsp;出现世间&nbsp;&nbsp;&nbsp;&nbsp;随众生欲&nbsp;&nbsp;&nbsp;&nbsp;种种说法

&nbsp;&nbsp;&nbsp;&nbsp;如来尊重&nbsp;&nbsp;&nbsp;&nbsp;智慧深远&nbsp;&nbsp;&nbsp;&nbsp;久默斯要&nbsp;&nbsp;&nbsp;&nbsp;不务速说

&nbsp;&nbsp;&nbsp;&nbsp;有智若闻&nbsp;&nbsp;&nbsp;&nbsp;则能信解&nbsp;&nbsp;&nbsp;&nbsp;无智疑悔&nbsp;&nbsp;&nbsp;&nbsp;则为永失

&nbsp;&nbsp;&nbsp;&nbsp;是故迦叶&nbsp;&nbsp;&nbsp;&nbsp;随力为说&nbsp;&nbsp;&nbsp;&nbsp;以种种缘&nbsp;&nbsp;&nbsp;&nbsp;令得正见

&nbsp;&nbsp;&nbsp;&nbsp;迦叶当知&nbsp;&nbsp;&nbsp;&nbsp;譬如大云&nbsp;&nbsp;&nbsp;&nbsp;起于世间&nbsp;&nbsp;&nbsp;&nbsp;遍覆一切

&nbsp;&nbsp;&nbsp;&nbsp;慧云含润&nbsp;&nbsp;&nbsp;&nbsp;电光晃曜&nbsp;&nbsp;&nbsp;&nbsp;雷声远震&nbsp;&nbsp;&nbsp;&nbsp;令众悦豫

&nbsp;&nbsp;&nbsp;&nbsp;日光掩蔽&nbsp;&nbsp;&nbsp;&nbsp;地上清凉&nbsp;&nbsp;&nbsp;&nbsp;叆叇垂布&nbsp;&nbsp;&nbsp;&nbsp;如可承揽

&nbsp;&nbsp;&nbsp;&nbsp;其雨普等&nbsp;&nbsp;&nbsp;&nbsp;四方俱下&nbsp;&nbsp;&nbsp;&nbsp;流澍无量&nbsp;&nbsp;&nbsp;&nbsp;率土充洽

&nbsp;&nbsp;&nbsp;&nbsp;山川险谷&nbsp;&nbsp;&nbsp;&nbsp;幽邃所生&nbsp;&nbsp;&nbsp;&nbsp;卉木药草&nbsp;&nbsp;&nbsp;&nbsp;大小诸树

&nbsp;&nbsp;&nbsp;&nbsp;百谷苗稼&nbsp;&nbsp;&nbsp;&nbsp;甘蔗蒲萄&nbsp;&nbsp;&nbsp;&nbsp;雨之所润&nbsp;&nbsp;&nbsp;&nbsp;无不丰足

&nbsp;&nbsp;&nbsp;&nbsp;乾地普洽&nbsp;&nbsp;&nbsp;&nbsp;药木并茂&nbsp;&nbsp;&nbsp;&nbsp;其云所出&nbsp;&nbsp;&nbsp;&nbsp;一味之水

&nbsp;&nbsp;&nbsp;&nbsp;草木丛林&nbsp;&nbsp;&nbsp;&nbsp;随分受润

&nbsp;&nbsp;&nbsp;&nbsp;一切诸树&nbsp;&nbsp;&nbsp;&nbsp;上中下等&nbsp;&nbsp;&nbsp;&nbsp;称其大小&nbsp;&nbsp;&nbsp;&nbsp;各得生长

&nbsp;&nbsp;&nbsp;&nbsp;根茎枝叶&nbsp;&nbsp;&nbsp;&nbsp;华果光色&nbsp;&nbsp;&nbsp;&nbsp;一雨所及&nbsp;&nbsp;&nbsp;&nbsp;皆得鲜泽

&nbsp;&nbsp;&nbsp;&nbsp;如其体相&nbsp;&nbsp;&nbsp;&nbsp;性分大小&nbsp;&nbsp;&nbsp;&nbsp;所润是一&nbsp;&nbsp;&nbsp;&nbsp;而各滋茂

&nbsp;&nbsp;&nbsp;&nbsp;佛亦如是&nbsp;&nbsp;&nbsp;&nbsp;出现于世&nbsp;&nbsp;&nbsp;&nbsp;譬如大云&nbsp;&nbsp;&nbsp;&nbsp;普覆一切

&nbsp;&nbsp;&nbsp;&nbsp;既出于世&nbsp;&nbsp;&nbsp;&nbsp;为诸众生&nbsp;&nbsp;&nbsp;&nbsp;分别演说&nbsp;&nbsp;&nbsp;&nbsp;诸法之实

&nbsp;&nbsp;&nbsp;&nbsp;大圣世尊&nbsp;&nbsp;&nbsp;&nbsp;于诸天人&nbsp;&nbsp;&nbsp;&nbsp;一切众中&nbsp;&nbsp;&nbsp;&nbsp;而宣是言

&nbsp;&nbsp;&nbsp;&nbsp;我为如来&nbsp;&nbsp;&nbsp;&nbsp;两足之尊&nbsp;&nbsp;&nbsp;&nbsp;出于世间&nbsp;&nbsp;&nbsp;&nbsp;犹如大云

&nbsp;&nbsp;&nbsp;&nbsp;充润一切&nbsp;&nbsp;&nbsp;&nbsp;枯槁众生&nbsp;&nbsp;&nbsp;&nbsp;皆令离苦&nbsp;&nbsp;&nbsp;&nbsp;得安隐乐

&nbsp;&nbsp;&nbsp;&nbsp;世间之乐&nbsp;&nbsp;&nbsp;&nbsp;及涅槃乐&nbsp;&nbsp;&nbsp;&nbsp;诸天人众&nbsp;&nbsp;&nbsp;&nbsp;一心善听

&nbsp;&nbsp;&nbsp;&nbsp;皆应到此&nbsp;&nbsp;&nbsp;&nbsp;觐无上尊

&nbsp;&nbsp;&nbsp;&nbsp;我为世尊&nbsp;&nbsp;&nbsp;&nbsp;无能及者&nbsp;&nbsp;&nbsp;&nbsp;安隐众生&nbsp;&nbsp;&nbsp;&nbsp;故现于世

&nbsp;&nbsp;&nbsp;&nbsp;为大众说&nbsp;&nbsp;&nbsp;&nbsp;甘露净法&nbsp;&nbsp;&nbsp;&nbsp;其法一味&nbsp;&nbsp;&nbsp;&nbsp;解脱涅槃

&nbsp;&nbsp;&nbsp;&nbsp;以一妙音&nbsp;&nbsp;&nbsp;&nbsp;演畅斯义&nbsp;&nbsp;&nbsp;&nbsp;常为大乘&nbsp;&nbsp;&nbsp;&nbsp;而作因缘

&nbsp;&nbsp;&nbsp;&nbsp;我观一切&nbsp;&nbsp;&nbsp;&nbsp;普皆平等&nbsp;&nbsp;&nbsp;&nbsp;无有彼此&nbsp;&nbsp;&nbsp;&nbsp;爱憎之心

&nbsp;&nbsp;&nbsp;&nbsp;我无贪着&nbsp;&nbsp;&nbsp;&nbsp;亦无限碍&nbsp;&nbsp;&nbsp;&nbsp;恒为一切&nbsp;&nbsp;&nbsp;&nbsp;平等说法

&nbsp;&nbsp;&nbsp;&nbsp;如为一人&nbsp;&nbsp;&nbsp;&nbsp;众多亦然&nbsp;&nbsp;&nbsp;&nbsp;常演说法&nbsp;&nbsp;&nbsp;&nbsp;曾无他事

&nbsp;&nbsp;&nbsp;&nbsp;去来坐立&nbsp;&nbsp;&nbsp;&nbsp;终不疲厌&nbsp;&nbsp;&nbsp;&nbsp;充足世间&nbsp;&nbsp;&nbsp;&nbsp;如雨普润

&nbsp;&nbsp;&nbsp;&nbsp;贵贱上下&nbsp;&nbsp;&nbsp;&nbsp;持戒毁戒&nbsp;&nbsp;&nbsp;&nbsp;威仪具足&nbsp;&nbsp;&nbsp;&nbsp;及不具足

&nbsp;&nbsp;&nbsp;&nbsp;正见邪见&nbsp;&nbsp;&nbsp;&nbsp;利根钝根&nbsp;&nbsp;&nbsp;&nbsp;等雨法雨&nbsp;&nbsp;&nbsp;&nbsp;而无懈倦

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;闻我法者&nbsp;&nbsp;&nbsp;&nbsp;随力所受&nbsp;&nbsp;&nbsp;&nbsp;住于诸地

&nbsp;&nbsp;&nbsp;&nbsp;或处人天&nbsp;&nbsp;&nbsp;&nbsp;转轮圣王&nbsp;&nbsp;&nbsp;&nbsp;释梵诸王&nbsp;&nbsp;&nbsp;&nbsp;是小药草

&nbsp;&nbsp;&nbsp;&nbsp;知无漏法&nbsp;&nbsp;&nbsp;&nbsp;能得涅槃&nbsp;&nbsp;&nbsp;&nbsp;起六神通&nbsp;&nbsp;&nbsp;&nbsp;及得三明

&nbsp;&nbsp;&nbsp;&nbsp;独处山林&nbsp;&nbsp;&nbsp;&nbsp;常行禅定&nbsp;&nbsp;&nbsp;&nbsp;得缘觉证&nbsp;&nbsp;&nbsp;&nbsp;是中药草

&nbsp;&nbsp;&nbsp;&nbsp;求世尊处&nbsp;&nbsp;&nbsp;&nbsp;我当作佛&nbsp;&nbsp;&nbsp;&nbsp;行精进定&nbsp;&nbsp;&nbsp;&nbsp;是上药草

&nbsp;&nbsp;&nbsp;&nbsp;又诸佛子&nbsp;&nbsp;&nbsp;&nbsp;专心佛道&nbsp;&nbsp;&nbsp;&nbsp;常行慈悲&nbsp;&nbsp;&nbsp;&nbsp;自知作佛

&nbsp;&nbsp;&nbsp;&nbsp;决定无疑&nbsp;&nbsp;&nbsp;&nbsp;是名小树

&nbsp;&nbsp;&nbsp;&nbsp;安住神通&nbsp;&nbsp;&nbsp;&nbsp;转不退轮&nbsp;&nbsp;&nbsp;&nbsp;度无量亿&nbsp;&nbsp;&nbsp;&nbsp;百千众生

&nbsp;&nbsp;&nbsp;&nbsp;如是菩萨&nbsp;&nbsp;&nbsp;&nbsp;名为大树

&nbsp;&nbsp;&nbsp;&nbsp;佛平等说&nbsp;&nbsp;&nbsp;&nbsp;如一味雨&nbsp;&nbsp;&nbsp;&nbsp;随众生性&nbsp;&nbsp;&nbsp;&nbsp;所受不同

&nbsp;&nbsp;&nbsp;&nbsp;如彼草木&nbsp;&nbsp;&nbsp;&nbsp;所禀各异

&nbsp;&nbsp;&nbsp;&nbsp;佛以此喻&nbsp;&nbsp;&nbsp;&nbsp;方便开示&nbsp;&nbsp;&nbsp;&nbsp;种种言辞&nbsp;&nbsp;&nbsp;&nbsp;演说一法

&nbsp;&nbsp;&nbsp;&nbsp;于佛智慧&nbsp;&nbsp;&nbsp;&nbsp;如海一滴

&nbsp;&nbsp;&nbsp;&nbsp;我雨法雨&nbsp;&nbsp;&nbsp;&nbsp;充满世间&nbsp;&nbsp;&nbsp;&nbsp;一味之法&nbsp;&nbsp;&nbsp;&nbsp;随力修行

&nbsp;&nbsp;&nbsp;&nbsp;如彼丛林&nbsp;&nbsp;&nbsp;&nbsp;药草诸树&nbsp;&nbsp;&nbsp;&nbsp;随其大小&nbsp;&nbsp;&nbsp;&nbsp;渐增茂好

&nbsp;&nbsp;&nbsp;&nbsp;诸佛之法&nbsp;&nbsp;&nbsp;&nbsp;常以一味&nbsp;&nbsp;&nbsp;&nbsp;令诸世间&nbsp;&nbsp;&nbsp;&nbsp;普得具足

&nbsp;&nbsp;&nbsp;&nbsp;渐次修行&nbsp;&nbsp;&nbsp;&nbsp;皆得道果

&nbsp;&nbsp;&nbsp;&nbsp;声闻缘觉&nbsp;&nbsp;&nbsp;&nbsp;处于山林&nbsp;&nbsp;&nbsp;&nbsp;住最后身&nbsp;&nbsp;&nbsp;&nbsp;闻法得果

&nbsp;&nbsp;&nbsp;&nbsp;是名药草&nbsp;&nbsp;&nbsp;&nbsp;各得增长

&nbsp;&nbsp;&nbsp;&nbsp;若诸菩萨&nbsp;&nbsp;&nbsp;&nbsp;智慧坚固&nbsp;&nbsp;&nbsp;&nbsp;了达三界&nbsp;&nbsp;&nbsp;&nbsp;求最上乘

&nbsp;&nbsp;&nbsp;&nbsp;是名小树&nbsp;&nbsp;&nbsp;&nbsp;而得增长

&nbsp;&nbsp;&nbsp;&nbsp;复有住禅&nbsp;&nbsp;&nbsp;&nbsp;得神通力&nbsp;&nbsp;&nbsp;&nbsp;闻诸法空&nbsp;&nbsp;&nbsp;&nbsp;心大欢喜

&nbsp;&nbsp;&nbsp;&nbsp;放无数光&nbsp;&nbsp;&nbsp;&nbsp;度诸众生&nbsp;&nbsp;&nbsp;&nbsp;是名大树&nbsp;&nbsp;&nbsp;&nbsp;而得增长

&nbsp;&nbsp;&nbsp;&nbsp;如是迦叶&nbsp;&nbsp;&nbsp;&nbsp;佛所说法&nbsp;&nbsp;&nbsp;&nbsp;譬如大云&nbsp;&nbsp;&nbsp;&nbsp;以一味雨&nbsp;&nbsp;&nbsp;&nbsp;润于人华&nbsp;&nbsp;&nbsp;&nbsp;各得成实

&nbsp;&nbsp;&nbsp;&nbsp;迦叶当知&nbsp;&nbsp;&nbsp;&nbsp;以诸因缘&nbsp;&nbsp;&nbsp;&nbsp;种种譬喻&nbsp;&nbsp;&nbsp;&nbsp;开示佛道&nbsp;&nbsp;&nbsp;&nbsp;是我方便&nbsp;&nbsp;&nbsp;&nbsp;诸佛亦然

&nbsp;&nbsp;&nbsp;&nbsp;今为汝等&nbsp;&nbsp;&nbsp;&nbsp;说最实事&nbsp;&nbsp;&nbsp;&nbsp;诸声闻众&nbsp;&nbsp;&nbsp;&nbsp;皆非灭度

&nbsp;&nbsp;&nbsp;&nbsp;汝等所行&nbsp;&nbsp;&nbsp;&nbsp;是菩萨道&nbsp;&nbsp;&nbsp;&nbsp;渐渐修学&nbsp;&nbsp;&nbsp;&nbsp;悉当成佛

### 授记品第六

尔时，世尊说是偈已，告诸大众，唱如是言：我此弟子摩诃迦叶，于未来世，当得奉觐三百万亿诸佛世尊，供养恭敬，尊重赞叹，广宣诸佛无量大法。于最后身，得成为佛，名曰光明如来、应供、正遍知、明行足、善逝世间解、无上士、调御丈夫、天人师、佛、世尊。国名光德，劫名大庄严，佛寿十二小劫，正法住世二十小劫，像法亦住二十小劫。国界严饰，无诸秽恶、瓦砾荆棘、便利不净；其土平正，无有高下坑坎堆阜。琉璃为地，宝树行列，黄金为绳，以界道侧，散诸宝华，周遍清净。其国菩萨无量千亿，诸声闻众亦复无数，无有魔事，虽有魔及魔民，皆护佛法。尔时，世尊欲重宣此义，而说偈言：

&nbsp;&nbsp;&nbsp;&nbsp;告诸比丘&nbsp;&nbsp;&nbsp;&nbsp;我以佛眼

&nbsp;&nbsp;&nbsp;&nbsp;见是迦叶&nbsp;&nbsp;&nbsp;&nbsp;于未来世&nbsp;&nbsp;&nbsp;&nbsp;过无数劫&nbsp;&nbsp;&nbsp;&nbsp;当得作佛

&nbsp;&nbsp;&nbsp;&nbsp;而于来世&nbsp;&nbsp;&nbsp;&nbsp;供养奉觐&nbsp;&nbsp;&nbsp;&nbsp;三百万亿&nbsp;&nbsp;&nbsp;&nbsp;诸佛世尊

&nbsp;&nbsp;&nbsp;&nbsp;为佛智慧&nbsp;&nbsp;&nbsp;&nbsp;净修梵行&nbsp;&nbsp;&nbsp;&nbsp;供养最上&nbsp;&nbsp;&nbsp;&nbsp;二足尊已

&nbsp;&nbsp;&nbsp;&nbsp;修习一切&nbsp;&nbsp;&nbsp;&nbsp;无上之慧&nbsp;&nbsp;&nbsp;&nbsp;于最后身&nbsp;&nbsp;&nbsp;&nbsp;得成为佛

&nbsp;&nbsp;&nbsp;&nbsp;其土清净&nbsp;&nbsp;&nbsp;&nbsp;琉璃为地&nbsp;&nbsp;&nbsp;&nbsp;多诸宝树&nbsp;&nbsp;&nbsp;&nbsp;行列道侧

&nbsp;&nbsp;&nbsp;&nbsp;金绳界道&nbsp;&nbsp;&nbsp;&nbsp;见者欢喜&nbsp;&nbsp;&nbsp;&nbsp;常出好香&nbsp;&nbsp;&nbsp;&nbsp;散众名华

&nbsp;&nbsp;&nbsp;&nbsp;种种奇妙&nbsp;&nbsp;&nbsp;&nbsp;以为庄严&nbsp;&nbsp;&nbsp;&nbsp;其地平正&nbsp;&nbsp;&nbsp;&nbsp;无有丘坑

&nbsp;&nbsp;&nbsp;&nbsp;诸菩萨众&nbsp;&nbsp;&nbsp;&nbsp;不可称计&nbsp;&nbsp;&nbsp;&nbsp;其心调柔&nbsp;&nbsp;&nbsp;&nbsp;逮大神通&nbsp;&nbsp;&nbsp;&nbsp;奉持诸佛&nbsp;&nbsp;&nbsp;&nbsp;大乘经典

&nbsp;&nbsp;&nbsp;&nbsp;诸声闻众&nbsp;&nbsp;&nbsp;&nbsp;无漏后身&nbsp;&nbsp;&nbsp;&nbsp;法王之子&nbsp;&nbsp;&nbsp;&nbsp;亦不可计&nbsp;&nbsp;&nbsp;&nbsp;乃以天眼&nbsp;&nbsp;&nbsp;&nbsp;不能数知

&nbsp;&nbsp;&nbsp;&nbsp;其佛当寿&nbsp;&nbsp;&nbsp;&nbsp;十二小劫&nbsp;&nbsp;&nbsp;&nbsp;正法住世&nbsp;&nbsp;&nbsp;&nbsp;二十小劫&nbsp;&nbsp;&nbsp;&nbsp;像法亦住&nbsp;&nbsp;&nbsp;&nbsp;二十小劫

&nbsp;&nbsp;&nbsp;&nbsp;光明世尊&nbsp;&nbsp;&nbsp;&nbsp;其事如是

尔时，大目犍连、须菩提、摩诃迦旃延等，皆悉悚栗，一心合掌，瞻仰尊颜，目不暂舍，即共同声而说偈言：

&nbsp;&nbsp;&nbsp;&nbsp;大雄猛世尊&nbsp;&nbsp;&nbsp;&nbsp;诸释之法王&nbsp;&nbsp;&nbsp;&nbsp;哀愍我等故&nbsp;&nbsp;&nbsp;&nbsp;而赐佛音声

&nbsp;&nbsp;&nbsp;&nbsp;若知我深心&nbsp;&nbsp;&nbsp;&nbsp;见为授记者&nbsp;&nbsp;&nbsp;&nbsp;如以甘露洒&nbsp;&nbsp;&nbsp;&nbsp;除热得清凉

&nbsp;&nbsp;&nbsp;&nbsp;如从饥国来&nbsp;&nbsp;&nbsp;&nbsp;忽遇大王膳&nbsp;&nbsp;&nbsp;&nbsp;心犹怀疑惧&nbsp;&nbsp;&nbsp;&nbsp;未敢即便食

&nbsp;&nbsp;&nbsp;&nbsp;若复得王教&nbsp;&nbsp;&nbsp;&nbsp;然后乃敢食

&nbsp;&nbsp;&nbsp;&nbsp;我等亦如是&nbsp;&nbsp;&nbsp;&nbsp;每惟小乘过&nbsp;&nbsp;&nbsp;&nbsp;不知当云何&nbsp;&nbsp;&nbsp;&nbsp;得佛无上慧

&nbsp;&nbsp;&nbsp;&nbsp;虽闻佛音声&nbsp;&nbsp;&nbsp;&nbsp;言我等作佛&nbsp;&nbsp;&nbsp;&nbsp;心尚怀忧惧&nbsp;&nbsp;&nbsp;&nbsp;如未敢便食

&nbsp;&nbsp;&nbsp;&nbsp;若蒙佛授记&nbsp;&nbsp;&nbsp;&nbsp;尔乃快安乐

&nbsp;&nbsp;&nbsp;&nbsp;大雄猛世尊&nbsp;&nbsp;&nbsp;&nbsp;常欲安世间&nbsp;&nbsp;&nbsp;&nbsp;愿赐我等记&nbsp;&nbsp;&nbsp;&nbsp;如饥须教食

尔时，世尊知诸大弟子心之所念，告诸比丘：是须菩提，于当来世，奉觐三百万亿那由他佛，供养恭敬，尊重赞叹，常修梵行，具菩萨道。于最后身，得成为佛，号曰名相如来、应供、正遍知、明行足、善逝世间解、无上士、调御丈夫、天人师、佛、世尊。劫名有宝，国名宝生，其土平正，玻璃为地，宝树庄严，无诸丘坑、沙砾、荆棘、便利之秽，宝华覆地，周遍清净。其土人民，皆处宝台珍妙楼阁。声闻弟子，无量无边，算数譬喻所不能知。诸菩萨众，无数千万亿那由他。佛寿十二小劫，正法住世二十小劫，像法亦住二十小劫。其佛常处虚空，为众说法，度脱无量菩萨及声闻众。尔时，世尊欲重宣此义，而说偈言：

&nbsp;&nbsp;&nbsp;&nbsp;诸比丘众&nbsp;&nbsp;&nbsp;&nbsp;今告汝等&nbsp;&nbsp;&nbsp;&nbsp;皆当一心&nbsp;&nbsp;&nbsp;&nbsp;听我所说

&nbsp;&nbsp;&nbsp;&nbsp;我大弟子&nbsp;&nbsp;&nbsp;&nbsp;须菩提者&nbsp;&nbsp;&nbsp;&nbsp;当得作佛&nbsp;&nbsp;&nbsp;&nbsp;号曰名相

&nbsp;&nbsp;&nbsp;&nbsp;当供无数&nbsp;&nbsp;&nbsp;&nbsp;万亿诸佛&nbsp;&nbsp;&nbsp;&nbsp;随佛所行&nbsp;&nbsp;&nbsp;&nbsp;渐具大道

&nbsp;&nbsp;&nbsp;&nbsp;最后身得&nbsp;&nbsp;&nbsp;&nbsp;三十二相&nbsp;&nbsp;&nbsp;&nbsp;端正姝妙&nbsp;&nbsp;&nbsp;&nbsp;犹如宝山

&nbsp;&nbsp;&nbsp;&nbsp;其佛国土&nbsp;&nbsp;&nbsp;&nbsp;严净第一&nbsp;&nbsp;&nbsp;&nbsp;众生见者&nbsp;&nbsp;&nbsp;&nbsp;无不爱乐

&nbsp;&nbsp;&nbsp;&nbsp;佛于其中&nbsp;&nbsp;&nbsp;&nbsp;度无量众&nbsp;&nbsp;&nbsp;&nbsp;其佛法中&nbsp;&nbsp;&nbsp;&nbsp;多诸菩萨

&nbsp;&nbsp;&nbsp;&nbsp;皆悉利根&nbsp;&nbsp;&nbsp;&nbsp;转不退轮&nbsp;&nbsp;&nbsp;&nbsp;彼国常以&nbsp;&nbsp;&nbsp;&nbsp;菩萨庄严

&nbsp;&nbsp;&nbsp;&nbsp;诸声闻众&nbsp;&nbsp;&nbsp;&nbsp;不可称数&nbsp;&nbsp;&nbsp;&nbsp;皆得三明&nbsp;&nbsp;&nbsp;&nbsp;具六神通

&nbsp;&nbsp;&nbsp;&nbsp;住八解脱&nbsp;&nbsp;&nbsp;&nbsp;有大威德

&nbsp;&nbsp;&nbsp;&nbsp;其佛说法&nbsp;&nbsp;&nbsp;&nbsp;现于无量&nbsp;&nbsp;&nbsp;&nbsp;神通变化&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;诸天人民&nbsp;&nbsp;&nbsp;&nbsp;数如恒沙&nbsp;&nbsp;&nbsp;&nbsp;皆共合掌&nbsp;&nbsp;&nbsp;&nbsp;听受佛语

&nbsp;&nbsp;&nbsp;&nbsp;其佛当寿&nbsp;&nbsp;&nbsp;&nbsp;十二小劫&nbsp;&nbsp;&nbsp;&nbsp;正法住世&nbsp;&nbsp;&nbsp;&nbsp;二十小劫&nbsp;&nbsp;&nbsp;&nbsp;像法亦住&nbsp;&nbsp;&nbsp;&nbsp;二十小劫

尔时，世尊复告诸比丘众：我今语汝，是大迦旃延，于当来世，以诸供具，供养奉事八千亿佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰，七宝合成；众华、璎珞、涂香、末香、烧香、缯盖、幢幡，供养塔庙。过是已后，当复供养二万亿佛，亦复如是。供养是诸佛已，具菩萨道。当得作佛，号曰閰浮那提金光如来、应供、正遍知、明行足、善逝世间解、无上士、调御丈夫、天人师、佛、世尊。其土平正，玻璃为地，宝树庄严，黄金为绳，以界道侧，妙华覆地，周遍清净，见者欢喜。无四恶道，地狱、饿鬼、畜生、阿修罗道。多有天人，诸声闻众，及诸菩萨，无量万亿，庄严其国。佛寿十二小劫，正法住世二十小劫，像法亦住二十小劫。尔时，世尊欲重宣此义，而说偈言：

&nbsp;&nbsp;&nbsp;&nbsp;诸比丘众&nbsp;&nbsp;&nbsp;&nbsp;皆一心听&nbsp;&nbsp;&nbsp;&nbsp;如我所说&nbsp;&nbsp;&nbsp;&nbsp;真实无异

&nbsp;&nbsp;&nbsp;&nbsp;是迦旃延&nbsp;&nbsp;&nbsp;&nbsp;当以种种&nbsp;&nbsp;&nbsp;&nbsp;妙好供具&nbsp;&nbsp;&nbsp;&nbsp;供养诸佛

&nbsp;&nbsp;&nbsp;&nbsp;诸佛灭后&nbsp;&nbsp;&nbsp;&nbsp;起七宝塔&nbsp;&nbsp;&nbsp;&nbsp;亦以华香&nbsp;&nbsp;&nbsp;&nbsp;供养舍利

&nbsp;&nbsp;&nbsp;&nbsp;其最后身&nbsp;&nbsp;&nbsp;&nbsp;得佛智慧&nbsp;&nbsp;&nbsp;&nbsp;成等正觉

&nbsp;&nbsp;&nbsp;&nbsp;国土清净&nbsp;&nbsp;&nbsp;&nbsp;度脱无量&nbsp;&nbsp;&nbsp;&nbsp;万亿众生&nbsp;&nbsp;&nbsp;&nbsp;皆为十方

&nbsp;&nbsp;&nbsp;&nbsp;之所供养&nbsp;&nbsp;&nbsp;&nbsp;佛之光明&nbsp;&nbsp;&nbsp;&nbsp;无能胜者&nbsp;&nbsp;&nbsp;&nbsp;其佛号曰

&nbsp;&nbsp;&nbsp;&nbsp;閰浮金光&nbsp;&nbsp;&nbsp;&nbsp;菩萨声闻&nbsp;&nbsp;&nbsp;&nbsp;断一切有&nbsp;&nbsp;&nbsp;&nbsp;无量无数

&nbsp;&nbsp;&nbsp;&nbsp;庄严其国

尔时，世尊复告大众：我今语汝，是大目犍连，当以种种供具，供养八千诸佛，恭敬尊重。诸佛灭后，各起塔庙，高千由旬，纵广正等五百由旬，以金、银、琉璃、砗磲、玛瑙、真珠、玫瑰，七宝合成；众华、璎珞、涂香、末香、烧香、缯盖、幢幡，以用供养。过是已后，当复供养，二百万亿诸佛，亦复如是。当得成佛，号曰多摩罗跋栴檀香如来、应供、正遍知、明行足、善逝世间解、无上士、调御丈夫、天人师、佛、世尊。劫名喜满，国名意乐，其土平正，玻璃为地，宝树庄严，散真珠华，周遍清净，见者欢喜。多诸天人，菩萨声闻其数无量。佛寿二十四小劫，正法住世四十小劫，像法亦住四十小劫。尔时，世尊欲重宣此义，而说偈言：

&nbsp;&nbsp;&nbsp;&nbsp;我此弟子&nbsp;&nbsp;&nbsp;&nbsp;大目犍连&nbsp;&nbsp;&nbsp;&nbsp;舍是身已&nbsp;&nbsp;&nbsp;&nbsp;得见八千

&nbsp;&nbsp;&nbsp;&nbsp;二百万亿&nbsp;&nbsp;&nbsp;&nbsp;诸佛世尊&nbsp;&nbsp;&nbsp;&nbsp;为佛道故&nbsp;&nbsp;&nbsp;&nbsp;供养恭敬

&nbsp;&nbsp;&nbsp;&nbsp;于诸佛所&nbsp;&nbsp;&nbsp;&nbsp;常修梵行&nbsp;&nbsp;&nbsp;&nbsp;于无量劫&nbsp;&nbsp;&nbsp;&nbsp;奉持佛法

&nbsp;&nbsp;&nbsp;&nbsp;诸佛灭后&nbsp;&nbsp;&nbsp;&nbsp;起七宝塔&nbsp;&nbsp;&nbsp;&nbsp;长表金刹&nbsp;&nbsp;&nbsp;&nbsp;华香伎乐

&nbsp;&nbsp;&nbsp;&nbsp;而以供养&nbsp;&nbsp;&nbsp;&nbsp;诸佛塔庙

&nbsp;&nbsp;&nbsp;&nbsp;渐渐具足&nbsp;&nbsp;&nbsp;&nbsp;菩萨道已&nbsp;&nbsp;&nbsp;&nbsp;于意乐国&nbsp;&nbsp;&nbsp;&nbsp;而得作佛

&nbsp;&nbsp;&nbsp;&nbsp;号多摩罗&nbsp;&nbsp;&nbsp;&nbsp;旃檀之香&nbsp;&nbsp;&nbsp;&nbsp;其佛寿命&nbsp;&nbsp;&nbsp;&nbsp;二十四劫

&nbsp;&nbsp;&nbsp;&nbsp;常为天人&nbsp;&nbsp;&nbsp;&nbsp;演说佛道&nbsp;&nbsp;&nbsp;&nbsp;声闻无量&nbsp;&nbsp;&nbsp;&nbsp;如恒河沙

&nbsp;&nbsp;&nbsp;&nbsp;三明六通&nbsp;&nbsp;&nbsp;&nbsp;有大威德&nbsp;&nbsp;&nbsp;&nbsp;菩萨无数&nbsp;&nbsp;&nbsp;&nbsp;志固精进

&nbsp;&nbsp;&nbsp;&nbsp;于佛智慧&nbsp;&nbsp;&nbsp;&nbsp;皆不退转

&nbsp;&nbsp;&nbsp;&nbsp;佛灭度后&nbsp;&nbsp;&nbsp;&nbsp;正法当住&nbsp;&nbsp;&nbsp;&nbsp;四十小劫&nbsp;&nbsp;&nbsp;&nbsp;像法亦尔

&nbsp;&nbsp;&nbsp;&nbsp;我诸弟子&nbsp;&nbsp;&nbsp;&nbsp;威德具足&nbsp;&nbsp;&nbsp;&nbsp;其数五百&nbsp;&nbsp;&nbsp;&nbsp;皆当授记

&nbsp;&nbsp;&nbsp;&nbsp;于未来世&nbsp;&nbsp;&nbsp;&nbsp;咸得成佛&nbsp;&nbsp;&nbsp;&nbsp;我及汝等&nbsp;&nbsp;&nbsp;&nbsp;宿世因缘

&nbsp;&nbsp;&nbsp;&nbsp;吾今当说&nbsp;&nbsp;&nbsp;&nbsp;汝等善听

### 化城喻品第七

佛告诸比丘，乃往过去无量无边不可思议阿僧祇劫，尔时有佛，名大通智胜如来、应供、正遍知、明行足、善逝世间解、无上士、调御丈夫、天人师、佛、世尊，其国名好城，劫名大相。诸比丘！彼佛灭度已来，甚大久远。譬如三千大千世界所有地
种，假使有人磨以为墨，过于东方千国土，乃下一点，大如微尘；又过千国土，复下一点；如是展转尽地种墨，于汝等意云何，是诸国土，若算师，若算师弟子，能得边际，知其数不？不也，世尊！诸比丘，是人所经国土，若点不点，尽抹为尘，一尘一劫，彼佛灭度已来，复过是数无量无边百千万亿阿僧祇劫，我以如来知见力故，观彼久远，犹若今日。尔时，世尊欲重宣此义，而说偈言：

&nbsp;&nbsp;&nbsp;&nbsp;我念过去世&nbsp;&nbsp;&nbsp;&nbsp;无量无边劫&nbsp;&nbsp;&nbsp;&nbsp;有佛两足尊&nbsp;&nbsp;&nbsp;&nbsp;名大通智胜

&nbsp;&nbsp;&nbsp;&nbsp;如人以力磨&nbsp;&nbsp;&nbsp;&nbsp;三千大千土&nbsp;&nbsp;&nbsp;&nbsp;尽此诸地种&nbsp;&nbsp;&nbsp;&nbsp;皆悉以为墨

&nbsp;&nbsp;&nbsp;&nbsp;过于千国土&nbsp;&nbsp;&nbsp;&nbsp;乃下一尘点&nbsp;&nbsp;&nbsp;&nbsp;如是展转点&nbsp;&nbsp;&nbsp;&nbsp;尽此诸尘墨

&nbsp;&nbsp;&nbsp;&nbsp;如是诸国土&nbsp;&nbsp;&nbsp;&nbsp;点与不点等&nbsp;&nbsp;&nbsp;&nbsp;复尽抹为尘&nbsp;&nbsp;&nbsp;&nbsp;一尘为一劫

&nbsp;&nbsp;&nbsp;&nbsp;此诸微尘数&nbsp;&nbsp;&nbsp;&nbsp;其劫复过是&nbsp;&nbsp;&nbsp;&nbsp;彼佛灭度来&nbsp;&nbsp;&nbsp;&nbsp;如是无量劫

&nbsp;&nbsp;&nbsp;&nbsp;如来无碍智&nbsp;&nbsp;&nbsp;&nbsp;知彼佛灭度&nbsp;&nbsp;&nbsp;&nbsp;及声闻菩萨&nbsp;&nbsp;&nbsp;&nbsp;如见今灭度

&nbsp;&nbsp;&nbsp;&nbsp;诸比丘当知&nbsp;&nbsp;&nbsp;&nbsp;佛智净微妙&nbsp;&nbsp;&nbsp;&nbsp;无漏无所碍&nbsp;&nbsp;&nbsp;&nbsp;通达无量劫

佛告诸比丘：大通智胜佛，寿五百四十万亿那由他劫。其佛本坐道场，破魔军已，垂得阿耨多罗三藐三菩提，而诸佛法不现在前。如是一小劫，乃至十小劫，结跏趺坐，身心不动，而诸佛法犹不在前。尔时忉利诸天，先为彼佛，于菩提树下敷师子座，高一由旬，佛于此座，当得阿耨多罗三藐三菩提，适坐此座，时诸梵天王，雨众天华，面百由旬，香风时来，吹去萎华，更雨新者，如是不绝，满十小劫，供养于佛，乃至灭度，常雨此华。四王诸天，为供养佛，常击天鼓，其余诸天，作天伎乐，满十小劫，至于灭度，亦复如是。诸比丘，大通智胜佛过十小劫，诸佛之法，乃现在前，成阿耨多罗三藐三菩提。其佛未出家时，有十六子，其第一者，名日智积。诸子各有种种珍异玩好之具，闻父得成阿耨多罗三藐三菩提，皆舍所珍，往诣佛所，诸母涕泣而随送之。其祖转轮圣王，与一百大臣，及余百千万亿人民，皆共围绕，随至道场。咸欲亲近大通智圣如来，供养恭敬，尊重赞叹。到已，头面礼足，绕佛毕已，一心合掌，瞻仰世尊，以偈颂曰：

&nbsp;&nbsp;&nbsp;&nbsp;大威德世尊&nbsp;&nbsp;&nbsp;&nbsp;为度众生故&nbsp;&nbsp;&nbsp;&nbsp;于无量亿岁&nbsp;&nbsp;&nbsp;&nbsp;尔乃得成佛

&nbsp;&nbsp;&nbsp;&nbsp;诸愿已具足&nbsp;&nbsp;&nbsp;&nbsp;善哉吉无上

&nbsp;&nbsp;&nbsp;&nbsp;世尊甚希有&nbsp;&nbsp;&nbsp;&nbsp;一坐十小劫&nbsp;&nbsp;&nbsp;&nbsp;身体及手足&nbsp;&nbsp;&nbsp;&nbsp;静然安不动

&nbsp;&nbsp;&nbsp;&nbsp;其心常澹泊&nbsp;&nbsp;&nbsp;&nbsp;未曾有散乱&nbsp;&nbsp;&nbsp;&nbsp;究竟永寂灭&nbsp;&nbsp;&nbsp;&nbsp;安住无漏法

&nbsp;&nbsp;&nbsp;&nbsp;今者见世尊&nbsp;&nbsp;&nbsp;&nbsp;安隐成佛道&nbsp;&nbsp;&nbsp;&nbsp;我等得善利&nbsp;&nbsp;&nbsp;&nbsp;称庆大欢喜

&nbsp;&nbsp;&nbsp;&nbsp;众生常苦恼&nbsp;&nbsp;&nbsp;&nbsp;盲瞑无导师&nbsp;&nbsp;&nbsp;&nbsp;不识苦尽道&nbsp;&nbsp;&nbsp;&nbsp;不知求解脱

&nbsp;&nbsp;&nbsp;&nbsp;长夜增恶趣&nbsp;&nbsp;&nbsp;&nbsp;减损诸天众&nbsp;&nbsp;&nbsp;&nbsp;从冥入于冥&nbsp;&nbsp;&nbsp;&nbsp;永不闻佛名

&nbsp;&nbsp;&nbsp;&nbsp;今佛得最上&nbsp;&nbsp;&nbsp;&nbsp;安隐无漏道&nbsp;&nbsp;&nbsp;&nbsp;我等及天人&nbsp;&nbsp;&nbsp;&nbsp;为得最大利

&nbsp;&nbsp;&nbsp;&nbsp;是故咸稽首&nbsp;&nbsp;&nbsp;&nbsp;归命无上尊

尔时，十六王子偈赞佛已，劝请世尊转于法轮，咸作是言：世尊说法，多所安隐，怜愍饶益诸天人民。重说偈言：

&nbsp;&nbsp;&nbsp;&nbsp;世雄无等伦&nbsp;&nbsp;&nbsp;&nbsp;百福自庄严&nbsp;&nbsp;&nbsp;&nbsp;得无上智慧&nbsp;&nbsp;&nbsp;&nbsp;愿为世间说

&nbsp;&nbsp;&nbsp;&nbsp;度脱于我等&nbsp;&nbsp;&nbsp;&nbsp;及诸众生类&nbsp;&nbsp;&nbsp;&nbsp;为分别显示&nbsp;&nbsp;&nbsp;&nbsp;令得是智慧

&nbsp;&nbsp;&nbsp;&nbsp;若我等得佛&nbsp;&nbsp;&nbsp;&nbsp;众生亦复然&nbsp;&nbsp;&nbsp;&nbsp;世尊知众生&nbsp;&nbsp;&nbsp;&nbsp;深心之所念

&nbsp;&nbsp;&nbsp;&nbsp;亦知所行道&nbsp;&nbsp;&nbsp;&nbsp;又知智慧力&nbsp;&nbsp;&nbsp;&nbsp;欲乐及修福&nbsp;&nbsp;&nbsp;&nbsp;宿命所行业

&nbsp;&nbsp;&nbsp;&nbsp;世尊悉知已&nbsp;&nbsp;&nbsp;&nbsp;当转无上轮

佛告诸比丘：大通智胜佛得阿耨多罗三藐三菩提时，十方各五百万亿诸佛世界，六种震动，其国中间幽冥之处，日月威光所不能照，而皆大明。其中众生，各得相见，咸作是言：此中云何忽生众生？又其国界，诸天宫殿，乃至梵宫，六种震动，大光普照，遍满世界，胜诸天光。尔时，东方五百万亿诸国土中，梵天宫殿，光明照曜，倍于常明。诸梵天王各作是念：今者宫殿光明，昔所未有；以何因缘，而现此相？是时诸梵天王，即各相诣，共议此事；时彼众中，有一大梵天王，名救一切，为诸梵众而说偈言：

&nbsp;&nbsp;&nbsp;&nbsp;我等诸宫殿&nbsp;&nbsp;&nbsp;&nbsp;光明昔未有&nbsp;&nbsp;&nbsp;&nbsp;此是何因缘&nbsp;&nbsp;&nbsp;&nbsp;宜各共求之

&nbsp;&nbsp;&nbsp;&nbsp;为大德天生&nbsp;&nbsp;&nbsp;&nbsp;为佛出世间&nbsp;&nbsp;&nbsp;&nbsp;而此大光明&nbsp;&nbsp;&nbsp;&nbsp;遍照于十方

尔时，五百万亿国土诸梵天王，与宫殿俱，各以衣裓盛诸天华，共诣西方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子，请佛转法轮。即时，诸梵天王头面礼佛，绕百千匝，即以天华而散佛上。其所散华，如须弥山，并以供养佛菩提树，其菩提树，高十由旬。华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳处。时诸梵天王，即于佛前，一心同声，以偈颂曰：

&nbsp;&nbsp;&nbsp;&nbsp;世尊甚希有&nbsp;&nbsp;&nbsp;&nbsp;难可得值遇&nbsp;&nbsp;&nbsp;&nbsp;具无量功德&nbsp;&nbsp;&nbsp;&nbsp;能救护一切

&nbsp;&nbsp;&nbsp;&nbsp;天人之大师&nbsp;&nbsp;&nbsp;&nbsp;哀愍于世间&nbsp;&nbsp;&nbsp;&nbsp;十方诸众生&nbsp;&nbsp;&nbsp;&nbsp;普皆蒙饶益

&nbsp;&nbsp;&nbsp;&nbsp;我等所从来&nbsp;&nbsp;&nbsp;&nbsp;五百万亿国&nbsp;&nbsp;&nbsp;&nbsp;舍深禅定乐&nbsp;&nbsp;&nbsp;&nbsp;为供养佛故

&nbsp;&nbsp;&nbsp;&nbsp;我等先世福&nbsp;&nbsp;&nbsp;&nbsp;宫殿甚严饰&nbsp;&nbsp;&nbsp;&nbsp;今以奉世尊&nbsp;&nbsp;&nbsp;&nbsp;惟愿哀纳受

尔时，诸梵天王偈赞佛已，各作是言：惟愿世尊转于法轮，度脱众生，开涅槃道。时诸梵天王，一心同声，而说偈言：

&nbsp;&nbsp;&nbsp;&nbsp;世雄两足尊&nbsp;&nbsp;&nbsp;&nbsp;惟愿演说法&nbsp;&nbsp;&nbsp;&nbsp;以大慈悲力&nbsp;&nbsp;&nbsp;&nbsp;度苦恼众生

尔时，大通智胜如来默然许之。又诸比丘，东南方五百万亿国土，诸大梵王，各自见宫殿光明照耀，昔所未有；欢喜踊跃，生稀有心。即各相诣，共议此事；时彼众中，有一大梵天王，名曰大悲，为诸梵众而说偈言：

&nbsp;&nbsp;&nbsp;&nbsp;是事何因缘&nbsp;&nbsp;&nbsp;&nbsp;而现如此相&nbsp;&nbsp;&nbsp;&nbsp;我等诸宫殿&nbsp;&nbsp;&nbsp;&nbsp;光明昔未有

&nbsp;&nbsp;&nbsp;&nbsp;为大德天生&nbsp;&nbsp;&nbsp;&nbsp;为佛出世间&nbsp;&nbsp;&nbsp;&nbsp;未曾见此相&nbsp;&nbsp;&nbsp;&nbsp;当共一心求

&nbsp;&nbsp;&nbsp;&nbsp;过千万亿土&nbsp;&nbsp;&nbsp;&nbsp;寻光共推之&nbsp;&nbsp;&nbsp;&nbsp;多是佛出世&nbsp;&nbsp;&nbsp;&nbsp;度脱苦众生

尔时，五百万亿诸梵天王与宫殿俱，各以衣裓盛诸天华，共诣西北方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子，请佛转法轮。时诸梵天王头面礼佛，绕百千匝，即以天华，而散佛上。所散之华，如须弥山，并以供养佛菩提树，华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳受。尔时，诸梵天王即于佛前，一心同声，以偈颂曰：

&nbsp;&nbsp;&nbsp;&nbsp;圣主天中王&nbsp;&nbsp;&nbsp;&nbsp;迦陵频伽声&nbsp;&nbsp;&nbsp;&nbsp;哀愍众生者&nbsp;&nbsp;&nbsp;&nbsp;我等今敬礼

&nbsp;&nbsp;&nbsp;&nbsp;世尊甚希有&nbsp;&nbsp;&nbsp;&nbsp;久远乃一现&nbsp;&nbsp;&nbsp;&nbsp;一百八十劫&nbsp;&nbsp;&nbsp;&nbsp;空过无有佛

&nbsp;&nbsp;&nbsp;&nbsp;三恶道充满&nbsp;&nbsp;&nbsp;&nbsp;诸天众减少

&nbsp;&nbsp;&nbsp;&nbsp;今佛出于世&nbsp;&nbsp;&nbsp;&nbsp;为众生作眼&nbsp;&nbsp;&nbsp;&nbsp;世间所归趣&nbsp;&nbsp;&nbsp;&nbsp;救护于一切

&nbsp;&nbsp;&nbsp;&nbsp;为众生之父&nbsp;&nbsp;&nbsp;&nbsp;哀愍饶益者&nbsp;&nbsp;&nbsp;&nbsp;我等宿福庆&nbsp;&nbsp;&nbsp;&nbsp;今得值世尊

尔时，诸梵天王偈赞佛已，各作是言：惟愿世尊哀愍一切，转于法轮，度脱众生。时诸梵天王，一心同声，而说偈言：

&nbsp;&nbsp;&nbsp;&nbsp;大圣转法轮&nbsp;&nbsp;&nbsp;&nbsp;显示诸法相&nbsp;&nbsp;&nbsp;&nbsp;度苦恼众生&nbsp;&nbsp;&nbsp;&nbsp;令得大欢喜

&nbsp;&nbsp;&nbsp;&nbsp;众生闻此法&nbsp;&nbsp;&nbsp;&nbsp;得道若生天&nbsp;&nbsp;&nbsp;&nbsp;诸恶道减少&nbsp;&nbsp;&nbsp;&nbsp;忍善者增益

尔时，大通智胜如来默然许之。又诸比丘，南方五百万亿国土，诸大梵王，各自见宫殿光明照曜，昔所未有；欢喜踊跃，生希有心。即各相诣，共议此事；以何因缘，我等宫殿，有此光曜？而彼众中，有一大梵天王，名曰妙法，为诸梵众而说偈言：

&nbsp;&nbsp;&nbsp;&nbsp;我等诸宫殿&nbsp;&nbsp;&nbsp;&nbsp;光明甚威曜&nbsp;&nbsp;&nbsp;&nbsp;此非无因缘&nbsp;&nbsp;&nbsp;&nbsp;是相宜求之

&nbsp;&nbsp;&nbsp;&nbsp;过于百千劫&nbsp;&nbsp;&nbsp;&nbsp;未曾见是相&nbsp;&nbsp;&nbsp;&nbsp;为大德天生&nbsp;&nbsp;&nbsp;&nbsp;为佛出世间

尔时，五百万亿诸梵天王，与宫殿俱，各以衣裓盛诸天华，共诣北方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上。所散之华，如须弥山，并以供养佛菩提树。华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳受。尔时，诸梵天王即于佛前，一心同声，以偈颂曰：

&nbsp;&nbsp;&nbsp;&nbsp;世尊甚难见&nbsp;&nbsp;&nbsp;&nbsp;破诸烦恼者&nbsp;&nbsp;&nbsp;&nbsp;过百三十劫&nbsp;&nbsp;&nbsp;&nbsp;今乃得一见

&nbsp;&nbsp;&nbsp;&nbsp;诸饥渴众生&nbsp;&nbsp;&nbsp;&nbsp;以法雨充满&nbsp;&nbsp;&nbsp;&nbsp;昔所未曾睹&nbsp;&nbsp;&nbsp;&nbsp;无量智慧者

&nbsp;&nbsp;&nbsp;&nbsp;如优昙钵华&nbsp;&nbsp;&nbsp;&nbsp;今日乃值遇

&nbsp;&nbsp;&nbsp;&nbsp;我等诸宫殿&nbsp;&nbsp;&nbsp;&nbsp;蒙光故严饰&nbsp;&nbsp;&nbsp;&nbsp;世尊大慈愍&nbsp;&nbsp;&nbsp;&nbsp;惟愿垂纳受

尔时，诸梵天王偈赞佛已，各作是言：惟愿世尊转于法轮，令一切世间、诸天、魔、梵、沙门、婆罗门，皆获安隐，而得度脱。时诸梵天王，一心同声，以偈颂曰：

&nbsp;&nbsp;&nbsp;&nbsp;惟愿天人尊&nbsp;&nbsp;&nbsp;&nbsp;转无上法轮&nbsp;&nbsp;&nbsp;&nbsp;击于大法鼓&nbsp;&nbsp;&nbsp;&nbsp;而吹大法螺

&nbsp;&nbsp;&nbsp;&nbsp;普雨大法雨&nbsp;&nbsp;&nbsp;&nbsp;度无量众生&nbsp;&nbsp;&nbsp;&nbsp;我等咸归请&nbsp;&nbsp;&nbsp;&nbsp;当演深远音

尔时，大通智胜如来默然许之。西南方，乃至下方，亦复如是。尔时，上方五百万亿国土，诸大梵王，皆悉自睹所止宫殿，光明威曜，昔所未有；欢喜踊跃，生希有心。即各相诣，共议此事；以何因缘，我等宫殿，有斯光明？时彼众中，有一大梵天王，名曰尸弃，为诸梵众而说偈言：

&nbsp;&nbsp;&nbsp;&nbsp;今以何因缘&nbsp;&nbsp;&nbsp;&nbsp;我等诸宫殿&nbsp;&nbsp;&nbsp;&nbsp;威德光明曜&nbsp;&nbsp;&nbsp;&nbsp;严饰未曾有

&nbsp;&nbsp;&nbsp;&nbsp;如是之妙相&nbsp;&nbsp;&nbsp;&nbsp;昔所未闻见&nbsp;&nbsp;&nbsp;&nbsp;为大德天生&nbsp;&nbsp;&nbsp;&nbsp;为佛出世间

尔时，五百万亿诸梵天王，与宫殿俱，各以衣裓盛诸天华，共诣下方，推寻是相。见大通智胜如来，处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。时诸梵天王头面礼佛，绕百千匝，即以天华而散佛上。所散之华，如须尔山，并以供养佛菩提树。华供养已，各以宫殿，奉上彼佛，而作是言：惟见哀愍，饶益我等，所献宫殿，愿垂纳处。时诸梵天王即于佛前，一心同声，以偈颂曰：

&nbsp;&nbsp;&nbsp;&nbsp;善哉见诸佛&nbsp;&nbsp;&nbsp;&nbsp;救世之圣尊&nbsp;&nbsp;&nbsp;&nbsp;能于三界狱&nbsp;&nbsp;&nbsp;&nbsp;勉出诸众生

&nbsp;&nbsp;&nbsp;&nbsp;普智天人尊&nbsp;&nbsp;&nbsp;&nbsp;哀愍群萌类&nbsp;&nbsp;&nbsp;&nbsp;能开甘露门&nbsp;&nbsp;&nbsp;&nbsp;广度于一切

&nbsp;&nbsp;&nbsp;&nbsp;于昔无量劫&nbsp;&nbsp;&nbsp;&nbsp;空过无有佛&nbsp;&nbsp;&nbsp;&nbsp;世尊未出时&nbsp;&nbsp;&nbsp;&nbsp;十方常闇冥

&nbsp;&nbsp;&nbsp;&nbsp;三恶道增长&nbsp;&nbsp;&nbsp;&nbsp;阿修罗亦盛&nbsp;&nbsp;&nbsp;&nbsp;诸天众减少&nbsp;&nbsp;&nbsp;&nbsp;死多堕恶道

&nbsp;&nbsp;&nbsp;&nbsp;不从佛闻法&nbsp;&nbsp;&nbsp;&nbsp;常行不善事&nbsp;&nbsp;&nbsp;&nbsp;色力及智慧&nbsp;&nbsp;&nbsp;&nbsp;斯等皆减少

&nbsp;&nbsp;&nbsp;&nbsp;罪业因缘故&nbsp;&nbsp;&nbsp;&nbsp;失乐及乐想&nbsp;&nbsp;&nbsp;&nbsp;住于邪见法&nbsp;&nbsp;&nbsp;&nbsp;不识善仪则

&nbsp;&nbsp;&nbsp;&nbsp;不蒙佛所化&nbsp;&nbsp;&nbsp;&nbsp;常堕于恶道

&nbsp;&nbsp;&nbsp;&nbsp;佛为世间眼&nbsp;&nbsp;&nbsp;&nbsp;久远时乃出&nbsp;&nbsp;&nbsp;&nbsp;哀愍诸众生&nbsp;&nbsp;&nbsp;&nbsp;故现于世间

&nbsp;&nbsp;&nbsp;&nbsp;超出成正觉&nbsp;&nbsp;&nbsp;&nbsp;我等甚欣庆&nbsp;&nbsp;&nbsp;&nbsp;及余一切众&nbsp;&nbsp;&nbsp;&nbsp;喜叹未曾有

&nbsp;&nbsp;&nbsp;&nbsp;我等诸宫殿&nbsp;&nbsp;&nbsp;&nbsp;蒙光故严饰&nbsp;&nbsp;&nbsp;&nbsp;今以奉世尊&nbsp;&nbsp;&nbsp;&nbsp;惟垂哀纳受

&nbsp;&nbsp;&nbsp;&nbsp;愿以此功德&nbsp;&nbsp;&nbsp;&nbsp;普及于一切&nbsp;&nbsp;&nbsp;&nbsp;我等与众生&nbsp;&nbsp;&nbsp;&nbsp;皆共成佛道

尔时，五百万亿诸梵天王，偈赞佛已，各白佛言：惟愿世尊转于法轮，多所安隐，多所度脱。时诸梵天王，而说偈言：

&nbsp;&nbsp;&nbsp;&nbsp;世尊转法轮&nbsp;&nbsp;&nbsp;&nbsp;击甘露法鼓&nbsp;&nbsp;&nbsp;&nbsp;度苦恼众生&nbsp;&nbsp;&nbsp;&nbsp;开示涅槃道

&nbsp;&nbsp;&nbsp;&nbsp;惟愿受我请&nbsp;&nbsp;&nbsp;&nbsp;以大微妙音&nbsp;&nbsp;&nbsp;&nbsp;哀愍而敷演&nbsp;&nbsp;&nbsp;&nbsp;无量劫习法

尔时大通智胜如来，受十方诸梵天王及十六王子请。即时三转十二行法轮，若沙门、婆罗门，若天、魔、梵，及余世间所不能转，谓是苦，是苦集，是苦灭，是苦灭道。及广说十二因缘法，无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼。无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。佛于天人大众之中，说是法时，六百万亿那由他人，以不受一切法故，而于诸漏，心得解脱，皆得深妙禅定、三明六通，具八解脱，第二、第三、第四说法时，千万亿恒河沙那由他等众生，亦以不受一切法故，而于诸漏，心得解脱。从是已后，诸声闻众无量无边，不可称数。

尔时，十六王子皆以童子出家，而为沙弥，诸根通利，智慧明了，已曾供养百千万亿诸佛，净修梵行，求阿耨多罗三藐三菩提。俱白佛言：世尊！是诸无量千万亿大德声闻，皆已成就。世尊！亦当为我等说阿耨多罗三藐三菩提法，我等闻已，皆共修学。世尊！我等志愿，如来知见，深心所念，佛自证知。尔时，转轮圣王所将众中八万亿人，见十六王子出家，亦求出家，王即听许。尔时，彼佛受沙弥请，过二万劫已，乃于四众之中，说是大乘经，名妙法莲华，教菩萨法，佛所护念。说是经已，十六沙弥为阿耨多罗三藐三菩提故，皆共受持，讽诵通利。说是经时，十六菩萨沙弥皆悉信受；声闻众中，亦有信解，其余众生，千万亿种，皆生疑惑。佛说是经，于八千劫，未曾休废。说是经已，即入静室，住于禅定八万四千劫。是时十六菩萨沙弥知佛入室，寂然禅定，各升法座，亦于八万四千劫，为四部众广说分别妙法华经，一一皆度六百万亿那由他恒河沙等众生，示教利喜，令发阿耨多罗三藐三菩提心。大通智胜佛过八万四千劫已，从三昧起，往诣法座，安详而坐，普告大众，是十六菩萨沙弥甚为希有，诸根通利，智慧明了，已曾供养无量千万亿数诸佛；于诸佛所，常修梵行，受持佛智，开示众生，令入其中。汝等皆当数数亲近而供养之，所以者何？若声闻、辟支佛，及诸菩萨，能信是十六菩萨所说经法，受持不毁者，是人皆当得阿耨多罗三藐三菩提如来之慧。佛告诸比丘，是十六菩萨常乐说是妙法莲华经，一一菩萨所化六百万亿那由它恒河沙等众生，世世所生，与菩萨俱，从其闻法，悉皆信解；以此因缘，得值四万亿诸佛世尊，于今不尽。诸比丘，我今语汝，彼佛弟子十六沙弥，今皆得阿耨多罗三藐三菩提，于十方国土，现在说法，有无量百千万亿菩萨、声闻，以为眷属。其二沙弥，东方作佛，一名阿閦，在欢喜国，二名须弥顶；东南方二佛，一名师子音，二名师子相；南方二佛，一名虚空住，二名常灭；西南方二佛，一名帝相，二名梵相；西方二佛，一名阿弥陀，二名度一切世间苦恼；西北方二佛，一名多摩罗跋栴檀香神通，二名须弥相；北方二佛，一名云自在，二名云自在王；东北方佛，名坏一切世间怖畏；第十六，我释迦牟尼佛，于娑婆国土，成阿耨多罗三藐三菩提。诸比丘，我等为沙弥时，各各教化无量百千万亿恒河沙等众生，从我闻法，为阿耨多罗三藐三菩提。此诸众生，于今有住声闻地者，我常教化阿耨多罗三藐三菩提；是诸人等，应以是法，渐入佛道。所以者何？如来智慧，难信难解。尔时所化无量恒河沙等众生者，汝等诸比丘，及我灭度后未来世中声闻弟子是也。我灭度后，复有弟子，不闻是经，不知不觉菩萨所行，自于所得功德，生灭度想，当入涅槃。我于余国作佛，更有异名，是人虽生灭度之想，入于涅槃，而于彼土，求佛智慧，得闻是经，唯以佛乘而得灭度，更无余乘，除诸如来方便说法。诸比丘，若如来自知涅槃时到，众又清净，信解坚固，了达空法，深入禅定，便集诸菩萨及声闻众，为说是经；世间无有二乘而得灭度，惟一佛乘得灭度耳。比丘当知，如来方便，深入众生之性，知其志乐小法，深着五欲，为是等故，说于涅槃，是人若闻，则便信受。譬如五百由旬险难恶道，旷绝无人怖畏之处，若有多众，欲过此道至珍宝处。有一导师，聪慧明达，善知险道通塞之相，将导众人，欲过此难。所将人众，中路懈退，白导师言：我等疲极，而复怖畏，不能复进，前路犹远，今欲退还。导师多诸方便，而作是念：此等可愍，云何舍大珍宝而欲退还？作是念已，以方便力，于险道中，过三百由旬，化作一城，告众人言：汝等勿怖，莫得退还！今此大城，可于中止，随意所作，若入是城，快得安隐；若能前至宝所，亦可得去。是时，疲极之众，心大欢喜，叹未曾有，我等今者，免斯恶道，快得安隐；于是众人前入化城，生已度想，生安隐想。尔时，导师知此人众既得止息，无复疲倦，即灭化城，语众人言：汝等去来，宝处在近，向者大城，我所化作，为止息耳。诸比丘，如来亦复如是，今为汝等作大导师，知诸生死烦恼恶道，险难长远，应去应度。若众生但闻一佛乘者，则不欲见佛，不欲亲近，便作是念，佛道长远，久受勤苦，乃可得成。佛知是心怯弱下劣，以方便力，而于中道为止息故，说二涅槃。若众生住于二地，如来尔时即便为说，汝等所作未办，汝所住地，近于佛慧，当观察筹量，所得涅槃，非真实也；但是如来方便之力，于一佛乘，分别说三。如彼导师，为止息故，化作大城；既知息已，而告之言：宝处在近，此城非实，我化作耳。尔时，世尊欲重宣此，而说偈言：

&nbsp;&nbsp;&nbsp;&nbsp;大通智胜佛&nbsp;&nbsp;&nbsp;&nbsp;十劫坐道场&nbsp;&nbsp;&nbsp;&nbsp;佛法不现前&nbsp;&nbsp;&nbsp;&nbsp;不得成佛道

&nbsp;&nbsp;&nbsp;&nbsp;诸天神龙王&nbsp;&nbsp;&nbsp;&nbsp;阿修罗众等&nbsp;&nbsp;&nbsp;&nbsp;常雨于天华&nbsp;&nbsp;&nbsp;&nbsp;以供养彼佛

&nbsp;&nbsp;&nbsp;&nbsp;诸天击天鼓&nbsp;&nbsp;&nbsp;&nbsp;并作众伎乐&nbsp;&nbsp;&nbsp;&nbsp;香风吹萎华&nbsp;&nbsp;&nbsp;&nbsp;更雨新好者

&nbsp;&nbsp;&nbsp;&nbsp;过十小劫已&nbsp;&nbsp;&nbsp;&nbsp;乃得成佛道&nbsp;&nbsp;&nbsp;&nbsp;诸天及世人&nbsp;&nbsp;&nbsp;&nbsp;心皆怀踊跃

&nbsp;&nbsp;&nbsp;&nbsp;彼佛十六子&nbsp;&nbsp;&nbsp;&nbsp;皆与其眷属&nbsp;&nbsp;&nbsp;&nbsp;千万亿围绕&nbsp;&nbsp;&nbsp;&nbsp;俱行至佛所

&nbsp;&nbsp;&nbsp;&nbsp;头面礼佛足&nbsp;&nbsp;&nbsp;&nbsp;而请转法轮&nbsp;&nbsp;&nbsp;&nbsp;圣师子法雨&nbsp;&nbsp;&nbsp;&nbsp;充我及一切

&nbsp;&nbsp;&nbsp;&nbsp;世尊甚难值&nbsp;&nbsp;&nbsp;&nbsp;久远时一现&nbsp;&nbsp;&nbsp;&nbsp;为觉悟群生&nbsp;&nbsp;&nbsp;&nbsp;震动于一切

&nbsp;&nbsp;&nbsp;&nbsp;东方诸世界&nbsp;&nbsp;&nbsp;&nbsp;五百万亿国&nbsp;&nbsp;&nbsp;&nbsp;梵宫殿光曜&nbsp;&nbsp;&nbsp;&nbsp;昔所未曾有

&nbsp;&nbsp;&nbsp;&nbsp;诸梵见此相&nbsp;&nbsp;&nbsp;&nbsp;寻来至佛所&nbsp;&nbsp;&nbsp;&nbsp;散华以供养&nbsp;&nbsp;&nbsp;&nbsp;并奉上宫殿

&nbsp;&nbsp;&nbsp;&nbsp;请佛转法轮&nbsp;&nbsp;&nbsp;&nbsp;以偈而赞叹&nbsp;&nbsp;&nbsp;&nbsp;佛知时未至&nbsp;&nbsp;&nbsp;&nbsp;受请默然坐

&nbsp;&nbsp;&nbsp;&nbsp;三方及四维&nbsp;&nbsp;&nbsp;&nbsp;上下亦复尔&nbsp;&nbsp;&nbsp;&nbsp;散华奉宫殿&nbsp;&nbsp;&nbsp;&nbsp;请佛转法轮

&nbsp;&nbsp;&nbsp;&nbsp;世尊甚难值&nbsp;&nbsp;&nbsp;&nbsp;愿以本慈悲&nbsp;&nbsp;&nbsp;&nbsp;广开甘露门&nbsp;&nbsp;&nbsp;&nbsp;转无上法轮

&nbsp;&nbsp;&nbsp;&nbsp;无量慧世尊&nbsp;&nbsp;&nbsp;&nbsp;受彼众人请&nbsp;&nbsp;&nbsp;&nbsp;为宣种种法&nbsp;&nbsp;&nbsp;&nbsp;四谛十二缘

&nbsp;&nbsp;&nbsp;&nbsp;无明至老死&nbsp;&nbsp;&nbsp;&nbsp;皆从生缘有&nbsp;&nbsp;&nbsp;&nbsp;如是众过患&nbsp;&nbsp;&nbsp;&nbsp;汝等应当知

&nbsp;&nbsp;&nbsp;&nbsp;宣畅是法时&nbsp;&nbsp;&nbsp;&nbsp;六百万亿垓&nbsp;&nbsp;&nbsp;&nbsp;得尽诸苦际&nbsp;&nbsp;&nbsp;&nbsp;皆成阿罗汉

&nbsp;&nbsp;&nbsp;&nbsp;第二说法时&nbsp;&nbsp;&nbsp;&nbsp;千万恒沙众&nbsp;&nbsp;&nbsp;&nbsp;于诸法不受&nbsp;&nbsp;&nbsp;&nbsp;亦得阿罗汉

&nbsp;&nbsp;&nbsp;&nbsp;从是后得道&nbsp;&nbsp;&nbsp;&nbsp;其数无有量&nbsp;&nbsp;&nbsp;&nbsp;万亿劫算数&nbsp;&nbsp;&nbsp;&nbsp;不能得其边

&nbsp;&nbsp;&nbsp;&nbsp;时十六王子&nbsp;&nbsp;&nbsp;&nbsp;出家作沙弥&nbsp;&nbsp;&nbsp;&nbsp;皆共请彼佛&nbsp;&nbsp;&nbsp;&nbsp;演说大乘法

&nbsp;&nbsp;&nbsp;&nbsp;我等及营从&nbsp;&nbsp;&nbsp;&nbsp;皆当成佛道&nbsp;&nbsp;&nbsp;&nbsp;愿得如世尊&nbsp;&nbsp;&nbsp;&nbsp;慧眼第一净

&nbsp;&nbsp;&nbsp;&nbsp;佛知童子心&nbsp;&nbsp;&nbsp;&nbsp;宿世之所行&nbsp;&nbsp;&nbsp;&nbsp;以无量因缘&nbsp;&nbsp;&nbsp;&nbsp;种种诸譬喻

&nbsp;&nbsp;&nbsp;&nbsp;说六波罗蜜&nbsp;&nbsp;&nbsp;&nbsp;及诸神通事&nbsp;&nbsp;&nbsp;&nbsp;分别真实法&nbsp;&nbsp;&nbsp;&nbsp;菩萨所行道

&nbsp;&nbsp;&nbsp;&nbsp;说是法华经&nbsp;&nbsp;&nbsp;&nbsp;如恒河沙偈

&nbsp;&nbsp;&nbsp;&nbsp;彼佛说经已&nbsp;&nbsp;&nbsp;&nbsp;静室入禅定&nbsp;&nbsp;&nbsp;&nbsp;一心一处坐&nbsp;&nbsp;&nbsp;&nbsp;八万四千劫

&nbsp;&nbsp;&nbsp;&nbsp;是诸沙弥等&nbsp;&nbsp;&nbsp;&nbsp;知佛禅未出&nbsp;&nbsp;&nbsp;&nbsp;为无量亿众&nbsp;&nbsp;&nbsp;&nbsp;说佛无上慧

&nbsp;&nbsp;&nbsp;&nbsp;各各坐法座&nbsp;&nbsp;&nbsp;&nbsp;说是大乘经&nbsp;&nbsp;&nbsp;&nbsp;于佛宴寂后&nbsp;&nbsp;&nbsp;&nbsp;宣扬助法化

&nbsp;&nbsp;&nbsp;&nbsp;一一沙弥等&nbsp;&nbsp;&nbsp;&nbsp;所度诸众生&nbsp;&nbsp;&nbsp;&nbsp;有六百万亿&nbsp;&nbsp;&nbsp;&nbsp;恒河沙等众

&nbsp;&nbsp;&nbsp;&nbsp;彼佛灭度后&nbsp;&nbsp;&nbsp;&nbsp;是诸闻法者&nbsp;&nbsp;&nbsp;&nbsp;在在诸佛土&nbsp;&nbsp;&nbsp;&nbsp;常与师俱生

&nbsp;&nbsp;&nbsp;&nbsp;是十六沙弥&nbsp;&nbsp;&nbsp;&nbsp;具足行佛道&nbsp;&nbsp;&nbsp;&nbsp;今现在十方&nbsp;&nbsp;&nbsp;&nbsp;各得成正觉

&nbsp;&nbsp;&nbsp;&nbsp;尔时闻法者&nbsp;&nbsp;&nbsp;&nbsp;各在诸佛所&nbsp;&nbsp;&nbsp;&nbsp;其有住声闻&nbsp;&nbsp;&nbsp;&nbsp;渐教以佛道

&nbsp;&nbsp;&nbsp;&nbsp;我在十六数&nbsp;&nbsp;&nbsp;&nbsp;曾亦为汝说&nbsp;&nbsp;&nbsp;&nbsp;是故以方便&nbsp;&nbsp;&nbsp;&nbsp;引汝趣佛慧

&nbsp;&nbsp;&nbsp;&nbsp;以是本因缘&nbsp;&nbsp;&nbsp;&nbsp;今说法华经&nbsp;&nbsp;&nbsp;&nbsp;令汝入佛道&nbsp;&nbsp;&nbsp;&nbsp;慎勿怀惊惧

&nbsp;&nbsp;&nbsp;&nbsp;譬如险恶道&nbsp;&nbsp;&nbsp;&nbsp;迥绝多毒兽&nbsp;&nbsp;&nbsp;&nbsp;又复无水草&nbsp;&nbsp;&nbsp;&nbsp;人所怖畏处

&nbsp;&nbsp;&nbsp;&nbsp;无数千万众&nbsp;&nbsp;&nbsp;&nbsp;欲过此险道&nbsp;&nbsp;&nbsp;&nbsp;其路甚旷远&nbsp;&nbsp;&nbsp;&nbsp;经五百由旬

&nbsp;&nbsp;&nbsp;&nbsp;时有一导师&nbsp;&nbsp;&nbsp;&nbsp;强识有智慧&nbsp;&nbsp;&nbsp;&nbsp;明了心决定&nbsp;&nbsp;&nbsp;&nbsp;在险济众难

&nbsp;&nbsp;&nbsp;&nbsp;众人皆疲倦&nbsp;&nbsp;&nbsp;&nbsp;而白导师言&nbsp;&nbsp;&nbsp;&nbsp;我等今顿乏&nbsp;&nbsp;&nbsp;&nbsp;于此欲退还

&nbsp;&nbsp;&nbsp;&nbsp;导师作是念&nbsp;&nbsp;&nbsp;&nbsp;此辈甚可愍&nbsp;&nbsp;&nbsp;&nbsp;如何欲退还&nbsp;&nbsp;&nbsp;&nbsp;而失大珍宝

&nbsp;&nbsp;&nbsp;&nbsp;寻时思方便&nbsp;&nbsp;&nbsp;&nbsp;当设神通力&nbsp;&nbsp;&nbsp;&nbsp;化作大城郭&nbsp;&nbsp;&nbsp;&nbsp;庄严诸舍宅

&nbsp;&nbsp;&nbsp;&nbsp;周匝有园林&nbsp;&nbsp;&nbsp;&nbsp;渠流及浴池&nbsp;&nbsp;&nbsp;&nbsp;重门高楼阁&nbsp;&nbsp;&nbsp;&nbsp;男女皆充满

&nbsp;&nbsp;&nbsp;&nbsp;即作是化已&nbsp;&nbsp;&nbsp;&nbsp;慰众言勿惧&nbsp;&nbsp;&nbsp;&nbsp;汝等入此城&nbsp;&nbsp;&nbsp;&nbsp;各可随所乐

&nbsp;&nbsp;&nbsp;&nbsp;诸人既入城&nbsp;&nbsp;&nbsp;&nbsp;心皆大欢喜&nbsp;&nbsp;&nbsp;&nbsp;皆生安隐想&nbsp;&nbsp;&nbsp;&nbsp;自谓已得度

&nbsp;&nbsp;&nbsp;&nbsp;导师知息已&nbsp;&nbsp;&nbsp;&nbsp;集众而告言&nbsp;&nbsp;&nbsp;&nbsp;汝等当前进&nbsp;&nbsp;&nbsp;&nbsp;此是化城耳

&nbsp;&nbsp;&nbsp;&nbsp;我见汝疲极&nbsp;&nbsp;&nbsp;&nbsp;中路欲退还&nbsp;&nbsp;&nbsp;&nbsp;故以方便力&nbsp;&nbsp;&nbsp;&nbsp;权化作此城

&nbsp;&nbsp;&nbsp;&nbsp;汝今勤精进&nbsp;&nbsp;&nbsp;&nbsp;当共至宝所

&nbsp;&nbsp;&nbsp;&nbsp;我亦复如是&nbsp;&nbsp;&nbsp;&nbsp;为一切导师

&nbsp;&nbsp;&nbsp;&nbsp;见诸求道者&nbsp;&nbsp;&nbsp;&nbsp;中路而懈废&nbsp;&nbsp;&nbsp;&nbsp;不能度生死&nbsp;&nbsp;&nbsp;&nbsp;烦恼诸险道

&nbsp;&nbsp;&nbsp;&nbsp;故以方便力&nbsp;&nbsp;&nbsp;&nbsp;为息说涅槃&nbsp;&nbsp;&nbsp;&nbsp;言汝等苦灭&nbsp;&nbsp;&nbsp;&nbsp;所作皆已办

&nbsp;&nbsp;&nbsp;&nbsp;既知到涅槃&nbsp;&nbsp;&nbsp;&nbsp;皆得阿罗汉&nbsp;&nbsp;&nbsp;&nbsp;尔乃集大众&nbsp;&nbsp;&nbsp;&nbsp;为说真实法

&nbsp;&nbsp;&nbsp;&nbsp;诸佛方便力&nbsp;&nbsp;&nbsp;&nbsp;分别说三乘&nbsp;&nbsp;&nbsp;&nbsp;唯有一佛乘&nbsp;&nbsp;&nbsp;&nbsp;息处故说二

&nbsp;&nbsp;&nbsp;&nbsp;今为汝说实&nbsp;&nbsp;&nbsp;&nbsp;汝所得非灭&nbsp;&nbsp;&nbsp;&nbsp;为佛一切智&nbsp;&nbsp;&nbsp;&nbsp;当发大精进

&nbsp;&nbsp;&nbsp;&nbsp;汝证一切智&nbsp;&nbsp;&nbsp;&nbsp;十力等佛法&nbsp;&nbsp;&nbsp;&nbsp;具三十二相&nbsp;&nbsp;&nbsp;&nbsp;乃是真实灭

&nbsp;&nbsp;&nbsp;&nbsp;诸佛之导师&nbsp;&nbsp;&nbsp;&nbsp;为息说涅槃&nbsp;&nbsp;&nbsp;&nbsp;既知是息已&nbsp;&nbsp;&nbsp;&nbsp;引入于佛慧

### 五百弟子授记品第八

尔时，富楼那弥多罗尼子，从佛闻是智慧方便，随宜说法，又闻授诸大弟子阿耨多罗三藐三菩提记，复闻宿世因缘之事，复闻诸佛有大自在神通之力，得未曾有，心净踊跃。即从座起，到于佛前，头面礼足，却住一面，瞻仰尊颜，目不暂舍。而作是念，世尊甚奇特，所为希有；随顺世间若干种性，以方便知见而为说法，拔出众生处处贪着。我等于佛功德，言不能宣，惟佛世尊能知我等深心本愿。尔时，佛告诸比丘，汝等见是富楼那弥多罗尼子不？我常称其于说法人中，最为第一；亦常叹其种种功德，精勤护持，助宣我法，能于四众示教利喜，具足解释佛之正法，而大饶益同梵行者。自舍如来无能尽其言论之辩。汝等勿谓富楼那但能护持助宣我法，亦于过去九十亿诸佛所，护持助宣佛之正法，于彼说法人中，亦最第一。又于诸佛所说空法，明了通达，得四无碍智；常能审谛清净说法，无有疑惑，具足菩萨神通之力。随其寿命，常修梵行；彼佛世人，咸皆谓之实是声闻。而富楼那以斯方便，饶益无量百千众生，又化无量阿僧祇人，令立阿耨多罗三藐三菩提。为净佛土故，常作佛事，教化众生。诸比丘，富楼那亦于七佛说法人中，而得第一；今于我所说法人中，亦为第一；于贤劫中，当来诸佛说法人中，亦复第一，而皆护持助宣佛法。亦于未来护持助宣无量无边诸佛之法，教化饶益无量众生，令立阿耨多罗三藐三菩提。为净佛土故，常勤精进，教化众生。渐渐具足菩萨之道；过无量阿僧祇劫，当于此土，得阿耨多罗三藐三菩提，号曰法明如来、应供、正遍知、明行足、善逝世间解、无上士、调御丈夫、天人师、佛、世尊。其佛以恒河沙等三千大千世界为一佛土，七宝为地，地平如掌，无有山陵溪涧沟壑，七宝台观充满其中，诸天宫殿，近处虚空，人天交接，两得相见。无诸恶道，亦无女人，一切众生皆以化生，无有淫欲，得大神通。身出光明，飞行自在，志念坚固，精进智慧，普皆金色，三十二相而自庄严。其国众生常以二食，一者法喜食，二者禅悦食。有无量阿僧祇千万亿那由他诸菩萨众，得大神通，四无碍智，善能教化众生之类。其声闻众，算数校计所不能知，皆得具足六通三明，及八解脱。其佛国土，有如是等无量功德庄严成就。劫名宝明，国名善净。其佛寿命无量阿僧祇劫，法住甚久，佛灭度后，起七宝塔，遍满其国。尔时，世尊欲重宣此义，而说偈言：

&nbsp;&nbsp;&nbsp;&nbsp;诸比丘谛听&nbsp;&nbsp;&nbsp;&nbsp;佛子所行道&nbsp;&nbsp;&nbsp;&nbsp;善学方便故&nbsp;&nbsp;&nbsp;&nbsp;不可得思议

&nbsp;&nbsp;&nbsp;&nbsp;知众乐小法&nbsp;&nbsp;&nbsp;&nbsp;而畏于大智&nbsp;&nbsp;&nbsp;&nbsp;是故诸菩萨&nbsp;&nbsp;&nbsp;&nbsp;作声闻缘觉

&nbsp;&nbsp;&nbsp;&nbsp;以无数方便&nbsp;&nbsp;&nbsp;&nbsp;化诸众生类&nbsp;&nbsp;&nbsp;&nbsp;自说是声闻&nbsp;&nbsp;&nbsp;&nbsp;去佛道甚远

&nbsp;&nbsp;&nbsp;&nbsp;度脱无量众&nbsp;&nbsp;&nbsp;&nbsp;皆悉得成就&nbsp;&nbsp;&nbsp;&nbsp;虽小欲懈怠&nbsp;&nbsp;&nbsp;&nbsp;渐当令作佛

&nbsp;&nbsp;&nbsp;&nbsp;内秘菩萨行&nbsp;&nbsp;&nbsp;&nbsp;外现是声闻&nbsp;&nbsp;&nbsp;&nbsp;少欲厌生死&nbsp;&nbsp;&nbsp;&nbsp;实自净佛土

&nbsp;&nbsp;&nbsp;&nbsp;示众有三毒&nbsp;&nbsp;&nbsp;&nbsp;又现邪见相&nbsp;&nbsp;&nbsp;&nbsp;我弟子如是&nbsp;&nbsp;&nbsp;&nbsp;方便度众生

&nbsp;&nbsp;&nbsp;&nbsp;若我具足说&nbsp;&nbsp;&nbsp;&nbsp;种种现化事&nbsp;&nbsp;&nbsp;&nbsp;众生闻是者&nbsp;&nbsp;&nbsp;&nbsp;心则怀疑惑

&nbsp;&nbsp;&nbsp;&nbsp;今此富楼那&nbsp;&nbsp;&nbsp;&nbsp;于昔千亿佛&nbsp;&nbsp;&nbsp;&nbsp;勤修所行道&nbsp;&nbsp;&nbsp;&nbsp;宣护诸佛法

&nbsp;&nbsp;&nbsp;&nbsp;为求无上慧&nbsp;&nbsp;&nbsp;&nbsp;而于诸佛所&nbsp;&nbsp;&nbsp;&nbsp;现居弟子上&nbsp;&nbsp;&nbsp;&nbsp;多闻有智慧

&nbsp;&nbsp;&nbsp;&nbsp;所说无所畏&nbsp;&nbsp;&nbsp;&nbsp;能令众欢喜&nbsp;&nbsp;&nbsp;&nbsp;未曾有疲倦&nbsp;&nbsp;&nbsp;&nbsp;而以助佛事

&nbsp;&nbsp;&nbsp;&nbsp;已度大神通&nbsp;&nbsp;&nbsp;&nbsp;具四无碍智&nbsp;&nbsp;&nbsp;&nbsp;知诸根利钝&nbsp;&nbsp;&nbsp;&nbsp;常说清净法

&nbsp;&nbsp;&nbsp;&nbsp;演畅如是义&nbsp;&nbsp;&nbsp;&nbsp;教诸千亿众&nbsp;&nbsp;&nbsp;&nbsp;令住大乘法&nbsp;&nbsp;&nbsp;&nbsp;而自净佛土

&nbsp;&nbsp;&nbsp;&nbsp;未来亦供养&nbsp;&nbsp;&nbsp;&nbsp;无量无数佛&nbsp;&nbsp;&nbsp;&nbsp;护助宣正法&nbsp;&nbsp;&nbsp;&nbsp;亦自净佛土

&nbsp;&nbsp;&nbsp;&nbsp;常以诸方便&nbsp;&nbsp;&nbsp;&nbsp;说法无所畏&nbsp;&nbsp;&nbsp;&nbsp;度不可计众&nbsp;&nbsp;&nbsp;&nbsp;成就一切智

&nbsp;&nbsp;&nbsp;&nbsp;供养诸如来&nbsp;&nbsp;&nbsp;&nbsp;护持法宝藏&nbsp;&nbsp;&nbsp;&nbsp;其后得成佛&nbsp;&nbsp;&nbsp;&nbsp;号名曰法明

&nbsp;&nbsp;&nbsp;&nbsp;其国名善净&nbsp;&nbsp;&nbsp;&nbsp;七宝所合成&nbsp;&nbsp;&nbsp;&nbsp;劫名为宝明&nbsp;&nbsp;&nbsp;&nbsp;菩萨众甚多

&nbsp;&nbsp;&nbsp;&nbsp;其数无量亿&nbsp;&nbsp;&nbsp;&nbsp;皆度大神通&nbsp;&nbsp;&nbsp;&nbsp;威德力具足&nbsp;&nbsp;&nbsp;&nbsp;充满其国土

&nbsp;&nbsp;&nbsp;&nbsp;声闻亦无数&nbsp;&nbsp;&nbsp;&nbsp;三明八解脱&nbsp;&nbsp;&nbsp;&nbsp;得四无碍智&nbsp;&nbsp;&nbsp;&nbsp;以是等为僧

&nbsp;&nbsp;&nbsp;&nbsp;其国诸众生&nbsp;&nbsp;&nbsp;&nbsp;淫欲皆已断&nbsp;&nbsp;&nbsp;&nbsp;纯一变化生&nbsp;&nbsp;&nbsp;&nbsp;具相庄严身

&nbsp;&nbsp;&nbsp;&nbsp;法喜禅悦食&nbsp;&nbsp;&nbsp;&nbsp;更无余食想&nbsp;&nbsp;&nbsp;&nbsp;无有诸女人&nbsp;&nbsp;&nbsp;&nbsp;亦无诸恶道

&nbsp;&nbsp;&nbsp;&nbsp;富楼那比丘&nbsp;&nbsp;&nbsp;&nbsp;功德悉成满&nbsp;&nbsp;&nbsp;&nbsp;当得斯净土&nbsp;&nbsp;&nbsp;&nbsp;贤圣众甚多

&nbsp;&nbsp;&nbsp;&nbsp;如是无量事&nbsp;&nbsp;&nbsp;&nbsp;我今但略说

尔时，千二百阿罗汉心自在者作是念：我等欢喜，得未曾有，若世尊各见授记，如余大弟子者，不亦快乎？佛知此等心之所念，告摩诃迦叶，是千二百阿罗汉，我今当现前次第与授阿耨多罗三藐三菩提记。于此众中，我大弟子憍陈如比丘，当供养六万二千亿佛，然后得成为佛，号曰普明如来、应供、正遍知、明行足、善逝世间解、无上士、调御丈夫、天人师、佛、世尊。其五百阿罗汉、优楼频螺迦叶、伽耶迦叶、那提迦叶、迦留陀夷、优陀夷、阿[少＋免]楼驮、离婆多、劫宾那、薄拘罗、周陀、莎伽陀等，皆当得阿耨多罗三藐三菩提，尽同一号，名曰普明。尔时，世尊欲重宣此义，而说偈言：

&nbsp;&nbsp;&nbsp;&nbsp;憍陈如比丘&nbsp;&nbsp;&nbsp;&nbsp;当见无量佛&nbsp;&nbsp;&nbsp;&nbsp;过阿僧祇劫&nbsp;&nbsp;&nbsp;&nbsp;乃成等正觉

&nbsp;&nbsp;&nbsp;&nbsp;常放大光明&nbsp;&nbsp;&nbsp;&nbsp;具足诸神通&nbsp;&nbsp;&nbsp;&nbsp;名闻遍十方&nbsp;&nbsp;&nbsp;&nbsp;一切之所敬

&nbsp;&nbsp;&nbsp;&nbsp;常说无上道&nbsp;&nbsp;&nbsp;&nbsp;故号为普明&nbsp;&nbsp;&nbsp;&nbsp;其国土清净&nbsp;&nbsp;&nbsp;&nbsp;菩萨皆勇猛

&nbsp;&nbsp;&nbsp;&nbsp;咸升妙楼阁&nbsp;&nbsp;&nbsp;&nbsp;游诸十方国&nbsp;&nbsp;&nbsp;&nbsp;以无上供具&nbsp;&nbsp;&nbsp;&nbsp;奉献于诸佛

&nbsp;&nbsp;&nbsp;&nbsp;作是供养已&nbsp;&nbsp;&nbsp;&nbsp;心怀大欢喜&nbsp;&nbsp;&nbsp;&nbsp;须臾还本国&nbsp;&nbsp;&nbsp;&nbsp;有如是神力

&nbsp;&nbsp;&nbsp;&nbsp;佛寿六万劫&nbsp;&nbsp;&nbsp;&nbsp;正法住倍寿&nbsp;&nbsp;&nbsp;&nbsp;像法复倍是&nbsp;&nbsp;&nbsp;&nbsp;法灭天人忧

&nbsp;&nbsp;&nbsp;&nbsp;其五百比丘&nbsp;&nbsp;&nbsp;&nbsp;次第当作佛&nbsp;&nbsp;&nbsp;&nbsp;同号曰普明&nbsp;&nbsp;&nbsp;&nbsp;转次而授记

&nbsp;&nbsp;&nbsp;&nbsp;我灭度之后&nbsp;&nbsp;&nbsp;&nbsp;某甲当作佛&nbsp;&nbsp;&nbsp;&nbsp;其所化世间&nbsp;&nbsp;&nbsp;&nbsp;亦如我今日

&nbsp;&nbsp;&nbsp;&nbsp;国土之严净&nbsp;&nbsp;&nbsp;&nbsp;及诸神通力&nbsp;&nbsp;&nbsp;&nbsp;菩萨声闻众&nbsp;&nbsp;&nbsp;&nbsp;正法及像法

&nbsp;&nbsp;&nbsp;&nbsp;寿命劫多少&nbsp;&nbsp;&nbsp;&nbsp;皆如上所说

&nbsp;&nbsp;&nbsp;&nbsp;迦叶汝已知&nbsp;&nbsp;&nbsp;&nbsp;五百自在者&nbsp;&nbsp;&nbsp;&nbsp;余诸声闻众&nbsp;&nbsp;&nbsp;&nbsp;亦当复如是

&nbsp;&nbsp;&nbsp;&nbsp;其不在此会&nbsp;&nbsp;&nbsp;&nbsp;汝当为宣说

尔时，五百阿罗汉于佛前得授记已，欢喜踊跃，即从座起，到于佛前，头面礼足，悔过自责。世尊！我等常作是念，自谓已得究竟灭度，今乃知之，如无智者。所以者何？我等应得如来智慧，而便自以小智为足。世尊！譬如有人至亲友家，醉酒而卧，是时亲友官事当行，以无价宝珠系其衣里，与之而去。其人醉卧，都不觉知，起已游行，到于他国；为衣食故，勤力求索，甚大艰难，若少有所得，便以为足。于后，亲友会遇见之，而作是言：咄哉丈夫！何为衣食乃至如是？我昔欲令汝得安乐，五欲自恣，于某年月日，以无价宝珠系汝衣里，今故现在；而汝不知，勤苦忧恼以求自活，甚为痴也。汝今可以此宝，贸易所须，常可如意，无所乏短。佛亦如是，为菩萨时，教化我等，令发一切智心，而寻废忘，不知不觉，既得阿罗汉道，自谓灭度，资生艰难，得少为足。一切智愿，犹在不失。今者，世尊觉悟我等，作如是言：诸比丘，汝等所得，非究竟灭，我久令汝等种佛善根，以方便故，示涅槃相，而汝谓为实得灭度。世尊！我今乃知实是菩萨，得受阿耨多罗三藐三菩提记，以是因缘，甚大欢喜，得未曾有。尔时，阿若憍陈如等，欲重宣此义，而说偈言：

&nbsp;&nbsp;&nbsp;&nbsp;我等闻无上&nbsp;&nbsp;&nbsp;&nbsp;安隐授记声&nbsp;&nbsp;&nbsp;&nbsp;欢喜未曾有&nbsp;&nbsp;&nbsp;&nbsp;礼无量智佛

&nbsp;&nbsp;&nbsp;&nbsp;今于世尊前&nbsp;&nbsp;&nbsp;&nbsp;自悔诸过咎

&nbsp;&nbsp;&nbsp;&nbsp;于无量佛宝&nbsp;&nbsp;&nbsp;&nbsp;得少涅槃分&nbsp;&nbsp;&nbsp;&nbsp;如无智愚人&nbsp;&nbsp;&nbsp;&nbsp;便自以为足

&nbsp;&nbsp;&nbsp;&nbsp;譬如贫穷人&nbsp;&nbsp;&nbsp;&nbsp;往至亲友家&nbsp;&nbsp;&nbsp;&nbsp;其家甚大富&nbsp;&nbsp;&nbsp;&nbsp;具设诸肴膳

&nbsp;&nbsp;&nbsp;&nbsp;以无价宝珠&nbsp;&nbsp;&nbsp;&nbsp;系着内衣里&nbsp;&nbsp;&nbsp;&nbsp;默与而舍去&nbsp;&nbsp;&nbsp;&nbsp;时卧不觉知

&nbsp;&nbsp;&nbsp;&nbsp;是人既已起&nbsp;&nbsp;&nbsp;&nbsp;游行诣他国&nbsp;&nbsp;&nbsp;&nbsp;求衣食自济&nbsp;&nbsp;&nbsp;&nbsp;资生甚艰难

&nbsp;&nbsp;&nbsp;&nbsp;得少便为足&nbsp;&nbsp;&nbsp;&nbsp;更不愿好者&nbsp;&nbsp;&nbsp;&nbsp;不觉内衣里&nbsp;&nbsp;&nbsp;&nbsp;有无价宝珠

&nbsp;&nbsp;&nbsp;&nbsp;与珠之亲友&nbsp;&nbsp;&nbsp;&nbsp;后见此贫人&nbsp;&nbsp;&nbsp;&nbsp;苦切责之已&nbsp;&nbsp;&nbsp;&nbsp;示以所系珠

&nbsp;&nbsp;&nbsp;&nbsp;贫人见此珠&nbsp;&nbsp;&nbsp;&nbsp;其心大欢喜&nbsp;&nbsp;&nbsp;&nbsp;富有诸财物&nbsp;&nbsp;&nbsp;&nbsp;五欲而自恣

&nbsp;&nbsp;&nbsp;&nbsp;我等亦如是&nbsp;&nbsp;&nbsp;&nbsp;世尊于长夜&nbsp;&nbsp;&nbsp;&nbsp;常愍见教化&nbsp;&nbsp;&nbsp;&nbsp;令种无上愿

&nbsp;&nbsp;&nbsp;&nbsp;我等无智故&nbsp;&nbsp;&nbsp;&nbsp;不觉亦不知&nbsp;&nbsp;&nbsp;&nbsp;得少涅槃分&nbsp;&nbsp;&nbsp;&nbsp;自足不求余

&nbsp;&nbsp;&nbsp;&nbsp;今佛觉悟我&nbsp;&nbsp;&nbsp;&nbsp;言非实灭度&nbsp;&nbsp;&nbsp;&nbsp;得佛无上慧&nbsp;&nbsp;&nbsp;&nbsp;尔乃为真灭

&nbsp;&nbsp;&nbsp;&nbsp;我今从佛闻&nbsp;&nbsp;&nbsp;&nbsp;授记庄严事&nbsp;&nbsp;&nbsp;&nbsp;乃转次受决&nbsp;&nbsp;&nbsp;&nbsp;身心遍欢喜

### 授学无学人记品第九

尔时，阿难、罗睺罗而作是念：我等每自思惟，设得授记，不亦快乎？即从座起，到于佛前，头面礼足，俱白佛言：世尊！我等于此，亦应有分，唯有如来，我等所归；又我等为一切世间天人阿修罗所见知识，阿难常为侍者，护持法藏，罗睺罗是佛之子，若佛见授阿耨多罗三藐三菩提记者，我愿既满，众望亦足。尔时，学无学声闻弟子二千人，皆从座起，偏袒右肩，到于佛前，一心合掌，瞻仰世尊，如阿难、罗睺罗所愿，住立一面。尔时，佛告阿难：汝于来世，当得作佛，号山海慧自在通王如来、应供、正遍知、明行足、善逝、世间解、无上士、调御丈夫、天人师、佛、世尊。当供养六十二亿诸佛，护持法藏，然后得阿耨多罗三藐三菩提。教化二十千万亿恒河沙诸菩萨等，令成阿耨多罗三藐三菩提。国名常立胜幡，其土清净，琉璃为地，劫名妙音遍满。其佛寿命无量千万亿阿僧祇劫，若人于千万亿无量阿僧祇劫中，算数校计，不能得知。正法住世，倍于寿命；像法住世，复倍正法。阿难，是山海慧自在通王佛，为十方无量千万亿恒河沙等诸佛如来所共赞叹，称其功德。尔时，世尊欲重宣此义，而说偈言：

&nbsp;&nbsp;&nbsp;&nbsp;我今僧中说&nbsp;&nbsp;&nbsp;&nbsp;阿难持法者&nbsp;&nbsp;&nbsp;&nbsp;常供养诸佛&nbsp;&nbsp;&nbsp;&nbsp;然后成正觉

&nbsp;&nbsp;&nbsp;&nbsp;号曰山海慧&nbsp;&nbsp;&nbsp;&nbsp;自在通王佛&nbsp;&nbsp;&nbsp;&nbsp;其国土清净&nbsp;&nbsp;&nbsp;&nbsp;名常立胜幡

&nbsp;&nbsp;&nbsp;&nbsp;教化诸菩萨&nbsp;&nbsp;&nbsp;&nbsp;其数如恒沙&nbsp;&nbsp;&nbsp;&nbsp;佛有大威德&nbsp;&nbsp;&nbsp;&nbsp;名闻满十方

&nbsp;&nbsp;&nbsp;&nbsp;寿命无有量&nbsp;&nbsp;&nbsp;&nbsp;以愍众生故&nbsp;&nbsp;&nbsp;&nbsp;正法倍寿命&nbsp;&nbsp;&nbsp;&nbsp;像法复倍是

&nbsp;&nbsp;&nbsp;&nbsp;如恒河沙等&nbsp;&nbsp;&nbsp;&nbsp;无数诸众生&nbsp;&nbsp;&nbsp;&nbsp;于此佛法中&nbsp;&nbsp;&nbsp;&nbsp;种佛道因缘

尔时，会中新发意菩萨八千人，咸作是念：我等尚不闻诸大菩萨得如是记，有何因缘而诸声闻得如是决？尔时，世尊知诸菩萨心之所念，而告之曰：诸善男子！我与阿难等，于空王佛所，同时发阿耨多罗三藐三菩提心；阿难常乐多闻，我常勤精进，是故我已得成阿耨多罗三藐三菩提。而阿难护持我法，亦护将来诸佛法藏，教化成就诸菩萨众，其本愿如是，故获斯记。阿难面于佛前，自闻授记及国土庄严，所愿具足，心大欢喜，得未曾有；即时忆念过去无量千万亿诸佛法藏，通达无碍，如今所闻，亦识本愿。尔时，阿难而说偈言：

&nbsp;&nbsp;&nbsp;&nbsp;世尊甚希有&nbsp;&nbsp;&nbsp;&nbsp;令我念过去&nbsp;&nbsp;&nbsp;&nbsp;无量诸佛法&nbsp;&nbsp;&nbsp;&nbsp;如今日所闻

&nbsp;&nbsp;&nbsp;&nbsp;我今无复疑&nbsp;&nbsp;&nbsp;&nbsp;安住于佛道&nbsp;&nbsp;&nbsp;&nbsp;方便为侍者&nbsp;&nbsp;&nbsp;&nbsp;护持诸佛法

尔时，佛告罗睺罗：汝于来世，当得作佛，号蹈七宝华如来、应供、正遍知、明行足、善逝、世间解、无上士、调御丈夫、天人师、佛、世尊。当供养十世界微尘等数诸佛如来，常为诸佛而作长子，犹如今也。是蹈七宝华佛，国土庄严、寿命劫数、所化弟子、正法像法，亦如山海慧自在通王如来无异，亦为此佛而作长子。过是已后，当得阿耨多罗三藐三菩提。尔时，世尊欲重宣此义，而说偈言：

&nbsp;&nbsp;&nbsp;&nbsp;我为太子时&nbsp;&nbsp;&nbsp;&nbsp;罗睺为长子&nbsp;&nbsp;&nbsp;&nbsp;我今成佛道&nbsp;&nbsp;&nbsp;&nbsp;受法为法子

&nbsp;&nbsp;&nbsp;&nbsp;于未来世中&nbsp;&nbsp;&nbsp;&nbsp;见无量亿佛&nbsp;&nbsp;&nbsp;&nbsp;皆为其长子&nbsp;&nbsp;&nbsp;&nbsp;一心求佛道

&nbsp;&nbsp;&nbsp;&nbsp;罗睺罗密行&nbsp;&nbsp;&nbsp;&nbsp;唯我能知之&nbsp;&nbsp;&nbsp;&nbsp;现为我长子&nbsp;&nbsp;&nbsp;&nbsp;以示诸众生

&nbsp;&nbsp;&nbsp;&nbsp;无量亿千万&nbsp;&nbsp;&nbsp;&nbsp;功德不可数&nbsp;&nbsp;&nbsp;&nbsp;安住于佛法&nbsp;&nbsp;&nbsp;&nbsp;以求无上道

尔时，世尊见学无学二千人，其意柔软，寂然清净，一心观佛；佛告阿难：汝见是学无学二千人不？唯然，已见。阿难！是诸人等，当供养五十世界微尘数诸佛如来，恭敬尊重，护持法藏；末后，同时于十方国，各得成佛，皆同一号，名曰宝相如来、应供、正遍知、明行足、善逝、世间解、无上士、调御丈夫、天人师、佛、世尊。寿命一劫，国土庄严，声闻菩萨，正法像法，皆悉同等。尔时，世尊欲重宣此义，而说偈言：

&nbsp;&nbsp;&nbsp;&nbsp;是二千声闻&nbsp;&nbsp;&nbsp;&nbsp;今于我前住&nbsp;&nbsp;&nbsp;&nbsp;悉皆与授记&nbsp;&nbsp;&nbsp;&nbsp;未来当成佛

&nbsp;&nbsp;&nbsp;&nbsp;所供养诸佛&nbsp;&nbsp;&nbsp;&nbsp;如上说尘数&nbsp;&nbsp;&nbsp;&nbsp;护持其法藏&nbsp;&nbsp;&nbsp;&nbsp;后当成正觉

&nbsp;&nbsp;&nbsp;&nbsp;各于十方国&nbsp;&nbsp;&nbsp;&nbsp;悉同一名号&nbsp;&nbsp;&nbsp;&nbsp;俱时坐道场&nbsp;&nbsp;&nbsp;&nbsp;以证无上慧

&nbsp;&nbsp;&nbsp;&nbsp;皆名为宝相&nbsp;&nbsp;&nbsp;&nbsp;国土及弟子&nbsp;&nbsp;&nbsp;&nbsp;正法与像法&nbsp;&nbsp;&nbsp;&nbsp;悉等无有异

&nbsp;&nbsp;&nbsp;&nbsp;咸以诸神通&nbsp;&nbsp;&nbsp;&nbsp;度十方众生&nbsp;&nbsp;&nbsp;&nbsp;名闻普周遍&nbsp;&nbsp;&nbsp;&nbsp;渐入于涅槃

尔时，学无学二千人，闻佛授记，欢喜踊跃，而说偈言：

&nbsp;&nbsp;&nbsp;&nbsp;世尊慧灯明&nbsp;&nbsp;&nbsp;&nbsp;我闻授记音&nbsp;&nbsp;&nbsp;&nbsp;心欢喜充满&nbsp;&nbsp;&nbsp;&nbsp;如甘露见灌

### 法师品第十

尔时，世尊因药王菩萨，告八万大士：药王！汝见是大众中，无量诸天、龙王、夜叉、乾闼婆、阿修罗、迦楼罗、紧那罗、摩睺罗伽，人与非人，及比丘、比丘尼、优婆塞、优婆夷，求声闻者，求辟支佛者，求佛道者，如是等类，咸于佛前，闻妙法华经，一偈、一句，乃至一念随喜者，我皆与授记，当得阿耨多罗三藐三菩提。佛告药王，又如来灭度之后，若有人闻妙法华经，乃至一偈、一句、一念随喜者，我亦与授阿耨多罗三藐三菩提记。若复有人，受持、读诵、解说、书写妙法华经，乃至一偈，于此经卷，敬视如佛，种种供养，华香、璎珞、末香、涂香、烧香、缯盖、幢幡、衣服、伎乐，乃至合掌恭敬。药王！当知是诸人等，已曾供养十万亿佛，于诸佛所，成就大愿，愍众生故，生此人间。药王！若有人问，何等众生于未来世当得作佛？应示是诸人等，于未来世，必得作佛。何以故？若善男子、善女人，于法华经，乃至一句，受持、读诵、解说、书写，种种供养经卷，华香、璎珞、末香、涂香、烧香、缯盖、幢幡、衣服、伎乐，合掌恭敬，是人一切世间所应瞻奉，应以如来供养而供养之。当知此人是大菩萨，成就阿耨多罗三藐三菩提，哀愍众生，愿生此间，广演分别妙法华经；何况尽能受持种种供养者？药王！当知是人，自舍清净业报，于我灭度后，愍众生故，生于恶世，广演此经。若是善男子、善女人，我灭度后，能窃为一人说法华经，乃至一句，当知是人，则如来使，如来所遣，行如来事；何况于大众中，广为人说？药王！若有恶人，以不善心，于一劫中，现于佛前，常毁骂佛，其罪尚轻；若人以一恶言，毁訾在家出家读诵法华经者，其罪甚重。药王！其有读诵法华经者，当知是人，以佛庄严而自庄严，则为如来肩所荷担，其所至方，应随向礼，一心合掌，恭敬供养，尊重赞叹，华香、璎珞、末香、涂香、烧香、缯盖、幢幡、衣服、肴馔，作诸伎乐，人中上供而供养之，应持天宝而以散之，天上宝聚，应以奉献，所以者何？是人欢喜说法，须臾闻之，即得究竟阿耨多罗三藐三菩提故。尔时，世尊欲重宣此义，而说偈言：

&nbsp;&nbsp;&nbsp;&nbsp;若欲住佛道&nbsp;&nbsp;&nbsp;&nbsp;成就自然智&nbsp;&nbsp;&nbsp;&nbsp;常当勤供养&nbsp;&nbsp;&nbsp;&nbsp;受持法华者

&nbsp;&nbsp;&nbsp;&nbsp;其有欲疾得&nbsp;&nbsp;&nbsp;&nbsp;一切种智慧&nbsp;&nbsp;&nbsp;&nbsp;当受持是经&nbsp;&nbsp;&nbsp;&nbsp;并供养持者

&nbsp;&nbsp;&nbsp;&nbsp;若有能受持&nbsp;&nbsp;&nbsp;&nbsp;妙法华经者&nbsp;&nbsp;&nbsp;&nbsp;当知佛所使&nbsp;&nbsp;&nbsp;&nbsp;愍念诸众生

&nbsp;&nbsp;&nbsp;&nbsp;诸有能受持&nbsp;&nbsp;&nbsp;&nbsp;妙法华经者&nbsp;&nbsp;&nbsp;&nbsp;舍于清净土&nbsp;&nbsp;&nbsp;&nbsp;愍众故生此

&nbsp;&nbsp;&nbsp;&nbsp;当知如是人&nbsp;&nbsp;&nbsp;&nbsp;自在所欲生&nbsp;&nbsp;&nbsp;&nbsp;能于此恶世&nbsp;&nbsp;&nbsp;&nbsp;广说无上法

&nbsp;&nbsp;&nbsp;&nbsp;应以天华香&nbsp;&nbsp;&nbsp;&nbsp;及天宝衣服&nbsp;&nbsp;&nbsp;&nbsp;天上妙宝聚&nbsp;&nbsp;&nbsp;&nbsp;供养说法者

&nbsp;&nbsp;&nbsp;&nbsp;吾灭后恶世&nbsp;&nbsp;&nbsp;&nbsp;能持是经者&nbsp;&nbsp;&nbsp;&nbsp;当合掌礼敬&nbsp;&nbsp;&nbsp;&nbsp;如供养世尊

&nbsp;&nbsp;&nbsp;&nbsp;上馔众甘美&nbsp;&nbsp;&nbsp;&nbsp;及种种衣服&nbsp;&nbsp;&nbsp;&nbsp;供养是佛子&nbsp;&nbsp;&nbsp;&nbsp;冀得须臾闻

&nbsp;&nbsp;&nbsp;&nbsp;若能于后世&nbsp;&nbsp;&nbsp;&nbsp;受持是经者&nbsp;&nbsp;&nbsp;&nbsp;我遣在人中&nbsp;&nbsp;&nbsp;&nbsp;行于如来事

&nbsp;&nbsp;&nbsp;&nbsp;若于一劫中&nbsp;&nbsp;&nbsp;&nbsp;常怀不善心&nbsp;&nbsp;&nbsp;&nbsp;作色而骂佛&nbsp;&nbsp;&nbsp;&nbsp;获无量重罪

&nbsp;&nbsp;&nbsp;&nbsp;其有读诵持&nbsp;&nbsp;&nbsp;&nbsp;是法华经者&nbsp;&nbsp;&nbsp;&nbsp;须臾加恶言&nbsp;&nbsp;&nbsp;&nbsp;其罪复过彼

&nbsp;&nbsp;&nbsp;&nbsp;有人求佛道&nbsp;&nbsp;&nbsp;&nbsp;而于一劫中&nbsp;&nbsp;&nbsp;&nbsp;合掌在我前&nbsp;&nbsp;&nbsp;&nbsp;以无数偈赞

&nbsp;&nbsp;&nbsp;&nbsp;由是赞佛故&nbsp;&nbsp;&nbsp;&nbsp;得无量功德&nbsp;&nbsp;&nbsp;&nbsp;叹美持经者&nbsp;&nbsp;&nbsp;&nbsp;其福复过彼

&nbsp;&nbsp;&nbsp;&nbsp;于八十亿劫&nbsp;&nbsp;&nbsp;&nbsp;以最妙色声&nbsp;&nbsp;&nbsp;&nbsp;及与香味触&nbsp;&nbsp;&nbsp;&nbsp;供养持经者

&nbsp;&nbsp;&nbsp;&nbsp;如是供养已&nbsp;&nbsp;&nbsp;&nbsp;若得须臾闻&nbsp;&nbsp;&nbsp;&nbsp;则应自欣庆&nbsp;&nbsp;&nbsp;&nbsp;我今获大利

&nbsp;&nbsp;&nbsp;&nbsp;药王今告汝&nbsp;&nbsp;&nbsp;&nbsp;我所说诸经&nbsp;&nbsp;&nbsp;&nbsp;而于此经中&nbsp;&nbsp;&nbsp;&nbsp;法华最第一

尔时，佛复告药王菩萨摩诃萨：我所说经典，无量千万亿，已说，今说，当说，而于其中，此法华经最为难信难解。药王！此经是诸佛秘要之藏，不可分布妄授与人，诸佛世尊之所守护，从昔以来，未曾显说；而此经者，如来现在，犹多怨嫉，况灭度后。药王！当知如来灭后，其能书持、读诵、供养，为他人说者，如来则为以衣覆之，又为他方现在诸佛之所护念；是人有大信力，及志愿力、诸善根力，当知是人与如来共宿，则为如来手摩其头。药王！在在处处，若说若读，若诵若书，若经卷所住处，皆应起七宝塔，极令高广严饰，不需复安舍利。所以者何？此中已有如来全身，此塔应以一切华香、璎珞、缯盖、幢幡，伎乐歌颂，供养恭敬，尊重赞叹。若有人得见此塔，礼拜供养，当知是等，皆近阿耨多罗三藐三菩提。药王！多有人在家、出家，行菩萨道，若不能得见闻、读诵、书持、供养是法华经者，当知是人未善行菩萨道；若有得闻是经典者，乃能善行菩萨之道。其有众生求佛道者，若见若闻是法华经，闻已，信解受持者；当知是人，得近阿耨多罗三藐三菩提。药王！譬如有人，渴乏须水，于彼高原，穿凿求之，犹见乾土，知水尚远，施功不已，转见湿土，遂渐至泥，其心决定，知水必近。菩萨亦复如是，若未闻未解，未能修习是法华经，当知是人，去阿耨多罗三藐三菩提尚远；若得闻解，思惟修习，必知得近阿耨多罗三藐三菩提。所以者何？一切菩萨阿耨多罗三藐三菩提，皆属此经；此经开方便门，示真实相。是法华经藏，深固幽远，无人能到，今佛教化成就菩萨，而为开示。药王！若有菩萨闻是法华经，惊疑怖畏，当知是为新发意菩萨；若声闻人闻是经，惊疑怖畏，当知是为增上慢者。药王！若有善男子、善女人，如来灭后，欲为四众说是法华经者，云何应说？是善男子、善女人，入如来室，着如来衣，坐如来座，尔乃应为四众广说斯经。如来室者，一切众生中，大慈悲心是；如来衣者，柔和忍辱心是；如来座者，一切法空是。安住是中，然后以不懈怠心，为诸菩萨及四众，广说是法华经。药王！我于余国遣化人，为其集听法众；亦遣化比丘、比丘尼、优婆塞、优婆夷，听其说法；是诸化人，闻法信受，随顺不逆。若说法者，在空闲处，我时广遣天龙、鬼神、乾闼婆、阿修罗等，听其说法。我虽在异国，时时令说法者得见我身；若于此经忘失句读，我还为说令得具足。尔时，世尊欲重宣此义，而说偈言：

&nbsp;&nbsp;&nbsp;&nbsp;欲舍诸懈怠&nbsp;&nbsp;&nbsp;&nbsp;应当听此经&nbsp;&nbsp;&nbsp;&nbsp;是经难得闻&nbsp;&nbsp;&nbsp;&nbsp;信受者亦难

&nbsp;&nbsp;&nbsp;&nbsp;如人渴须水&nbsp;&nbsp;&nbsp;&nbsp;穿凿于高原&nbsp;&nbsp;&nbsp;&nbsp;犹见乾燥土&nbsp;&nbsp;&nbsp;&nbsp;知去水尚远

&nbsp;&nbsp;&nbsp;&nbsp;渐见湿土泥&nbsp;&nbsp;&nbsp;&nbsp;决定知近水

&nbsp;&nbsp;&nbsp;&nbsp;药王汝当知&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;不闻法华经&nbsp;&nbsp;&nbsp;&nbsp;去佛智甚远

&nbsp;&nbsp;&nbsp;&nbsp;若闻是深经&nbsp;&nbsp;&nbsp;&nbsp;决了声闻法&nbsp;&nbsp;&nbsp;&nbsp;是诸经之王&nbsp;&nbsp;&nbsp;&nbsp;闻已谛思惟

&nbsp;&nbsp;&nbsp;&nbsp;当知此人等&nbsp;&nbsp;&nbsp;&nbsp;近于佛智慧

&nbsp;&nbsp;&nbsp;&nbsp;若人说此经&nbsp;&nbsp;&nbsp;&nbsp;应入如来室&nbsp;&nbsp;&nbsp;&nbsp;着于如来衣&nbsp;&nbsp;&nbsp;&nbsp;而坐如来座

&nbsp;&nbsp;&nbsp;&nbsp;处众无所畏&nbsp;&nbsp;&nbsp;&nbsp;广为分别说&nbsp;&nbsp;&nbsp;&nbsp;大慈悲为室&nbsp;&nbsp;&nbsp;&nbsp;柔和忍辱衣

&nbsp;&nbsp;&nbsp;&nbsp;诸法空为座&nbsp;&nbsp;&nbsp;&nbsp;处此为说法&nbsp;&nbsp;&nbsp;&nbsp;若说此经时&nbsp;&nbsp;&nbsp;&nbsp;有人恶口骂

&nbsp;&nbsp;&nbsp;&nbsp;加刀杖瓦石&nbsp;&nbsp;&nbsp;&nbsp;念佛故应忍

&nbsp;&nbsp;&nbsp;&nbsp;我千万亿土&nbsp;&nbsp;&nbsp;&nbsp;现净坚固身&nbsp;&nbsp;&nbsp;&nbsp;于无量亿劫&nbsp;&nbsp;&nbsp;&nbsp;为众生说法

&nbsp;&nbsp;&nbsp;&nbsp;若我灭度后&nbsp;&nbsp;&nbsp;&nbsp;能说此经者&nbsp;&nbsp;&nbsp;&nbsp;我遣化四众&nbsp;&nbsp;&nbsp;&nbsp;比丘比丘尼

&nbsp;&nbsp;&nbsp;&nbsp;及清净士女&nbsp;&nbsp;&nbsp;&nbsp;供养于法师&nbsp;&nbsp;&nbsp;&nbsp;引导诸众生&nbsp;&nbsp;&nbsp;&nbsp;集之令听法

&nbsp;&nbsp;&nbsp;&nbsp;若人欲加恶&nbsp;&nbsp;&nbsp;&nbsp;刀杖及瓦石&nbsp;&nbsp;&nbsp;&nbsp;则遣变化人&nbsp;&nbsp;&nbsp;&nbsp;为之作卫护

&nbsp;&nbsp;&nbsp;&nbsp;若说法之人&nbsp;&nbsp;&nbsp;&nbsp;独在空闲处&nbsp;&nbsp;&nbsp;&nbsp;寂寞无人声&nbsp;&nbsp;&nbsp;&nbsp;读诵此经典

&nbsp;&nbsp;&nbsp;&nbsp;我尔时为现&nbsp;&nbsp;&nbsp;&nbsp;清净光明身&nbsp;&nbsp;&nbsp;&nbsp;若忘失章句&nbsp;&nbsp;&nbsp;&nbsp;为说令通利

&nbsp;&nbsp;&nbsp;&nbsp;若人具是德&nbsp;&nbsp;&nbsp;&nbsp;或为四众说&nbsp;&nbsp;&nbsp;&nbsp;空处读诵经&nbsp;&nbsp;&nbsp;&nbsp;皆得见我身

&nbsp;&nbsp;&nbsp;&nbsp;若人在空闲&nbsp;&nbsp;&nbsp;&nbsp;我遣天龙王&nbsp;&nbsp;&nbsp;&nbsp;夜叉鬼神等&nbsp;&nbsp;&nbsp;&nbsp;为作听法众

&nbsp;&nbsp;&nbsp;&nbsp;是人乐说法&nbsp;&nbsp;&nbsp;&nbsp;分别无挂碍&nbsp;&nbsp;&nbsp;&nbsp;诸佛护念故&nbsp;&nbsp;&nbsp;&nbsp;能令大众喜

&nbsp;&nbsp;&nbsp;&nbsp;若亲近法师&nbsp;&nbsp;&nbsp;&nbsp;速得菩萨道&nbsp;&nbsp;&nbsp;&nbsp;随顺是师学&nbsp;&nbsp;&nbsp;&nbsp;得见恒沙佛

### 见宝塔品第十一

尔时，佛前有七宝塔，高五百由旬，纵广二百五十由旬，从地涌出，住在空中。种种宝物而庄校之；五千栏楯，龛室千万，无数幢幡以为严饰，垂宝璎珞宝铃万亿而悬其上。四面皆出多摩罗跋栴檀之香，充遍世界。其诸幡盖，以金、银、琉璃、砗磲、玛瑙、真珠、玫瑰，七宝合成，高至四天王宫。三十三天，雨天曼陀罗华，供养宝塔。余诸天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，千万亿众，以一切华香、璎珞、幡盖、伎乐，供养宝塔，恭敬尊重赞叹。尔时，宝塔中出大音声，叹言：善哉！善哉！释迦牟尼世尊！能以平等大慧教菩萨法，佛所护念妙法华经，为大众说；如是！如是！释迦牟尼世尊！如所说者，皆是真实。尔时四众，见大宝塔住在空中，又闻塔中所出音声，皆得法喜，怪未曾有，从座而起，恭敬合掌，却住一面。尔时，有菩萨摩诃萨名大乐说，知一切世间天、人、阿修罗等，心之所疑，而白佛言：世尊！以何因缘，有此宝塔从地涌出，又于其中，发是音声？尔时，佛告大乐说菩萨：此宝塔中，有如来全身，乃往过去东方无量千万亿阿僧祇世界，国名宝净，彼中有佛，号曰多宝；其佛行菩萨道时，作大誓愿，若我成佛，灭度之后，于十方国土，有说法华经处，我之塔庙为听是经故，涌现其前，为作证明，赞言善哉。彼佛成道已，临灭度时，于天人大众中，告诸比丘，我灭度后，欲供养我全身者，应起一大塔。其佛以神通愿力，十方世界，在在处处，若有说法华经者，彼之宝塔皆涌出其前，全身在于塔中，赞言善哉善哉。大乐说！今多宝如来塔，闻说法华经故，从地涌出，赞言善哉善哉。是时，大乐说菩萨以如来神力故，白佛言：世尊！我等愿欲见此佛身。佛告大乐说菩萨摩诃萨：是多宝佛有深重愿，若我宝塔为听法华经故，出于诸佛前时，其有欲以我身示四众者，彼佛分身诸佛，在于十方世界说法，尽还集一处，然后我身乃出现耳。大乐说！我分身诸佛，在于十方世界说法者，今应当集。大乐说白佛言：世尊！我等亦愿欲见世尊分身诸佛，礼拜供养。尔时，佛放白毫一光，即见东方五百万亿那由他恒河沙等国土诸佛，彼诸国土，皆以玻璃为地，宝树宝衣以为庄严，无数千万亿菩萨充满其中，遍张宝幔，宝网罗上。彼国诸佛，以大妙音而说诸法，及见无量千万亿菩萨遍满诸国，为众说法。南西北方，四维上下，白毫相光所照之处，亦复如是。尔时，十方诸佛各告众菩萨言：善男子！我今应往娑婆世界释迦牟尼佛所，并供养多宝如来宝塔。时娑婆世界即变清净，琉璃为地，宝树庄严，黄金为绳以界八道，无诸聚落、村营、城邑、大海、江河、山川、林薮。烧大宝香，曼陀罗华遍布其地，以宝网幔罗覆其上，悬诸宝铃。唯留此会众，移诸天人置于他土。是时诸佛，各将一大菩萨以为侍者，至娑婆世界，各到宝树下。一一宝树，高五百由旬，枝叶华果次第庄严，诸宝树下皆有师子之座，高五由旬，亦以大宝而校饰之。尔时，诸佛各于此座结跏趺坐，如是展转，遍满三千大千世界，而于释迦牟尼佛一方所分之身，犹故未尽。时释迦牟尼佛，欲容受所分身诸佛故，八方各更变二百万亿那由他国，皆令清净，无有地狱、饿鬼、畜生，及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第严饰，树下皆有宝师子座，高五由旬，种种诸宝以为庄校。亦无大海江河，及目真邻陀山、摩诃目真邻陀山、铁围山、大铁围山、须弥山等诸山王，通为一佛国土。宝地平正，宝交露幔，遍覆其上，悬诸幡盖，烧大宝香，诸天宝华遍布其地。释迦牟尼佛为诸佛当来坐故，复于八方，各更变二百万亿那由他国，皆令清净，无有地狱、饿鬼、畜生，及阿修罗，又移诸天人置于他土。所化之国，亦以琉璃为地，宝树庄严，树高五百由旬，枝叶华果次第庄严，树下皆有宝师子座，高五由旬，亦以大宝而校饰之。亦无大海江河，及目真邻陀山、摩诃目真邻陀山、铁围山、大铁围山、须弥山等诸山王，通为一佛国土。宝地平正，宝交露幔，遍覆其上，悬诸幡盖，烧大宝香，诸天宝华，遍布其地。尔时，东方释迦牟尼佛所分之身，百千万亿那由他恒河沙等国土中诸佛，各各说法，来集于此，如是次第，十方诸佛皆悉来集，坐于八方；尔时一一方，四百万亿那由他国土诸佛如来，遍满其中。是时，诸佛各在宝树下坐师子座，皆遣侍者问讯释迦牟尼佛，各齎宝华满掬，而告之言：善男子！汝往诣耆阇崛山释迦牟尼佛所，如我辞曰：少病少恼，气力安乐，及菩萨声闻众悉安稳不？以此宝华散佛供养，而作是言：彼某甲佛，与欲开此宝塔。诸佛遣使，亦复如是。尔时，释迦牟尼佛见所分身佛悉已来集，各各坐于师子之座，皆闻诸佛与欲同开宝塔，即从座起，住虚空中。一切四众，起立合掌，一心观佛。于是释迦牟尼佛，以右指开七宝塔户，出大音声，如却关钥，开大城门。即时，一切众会皆见多宝如来于宝塔中，坐师子座，全身不散，如入禅定。又闻其言：善哉！善哉！释迦牟尼佛！快说是法华经，我为听是经故，而来至此。尔时，四众等，见过去无量千万亿劫灭度佛说如是言，叹未曾有，以天宝华聚，散多宝佛及释迦牟尼佛上。尔时，多宝佛于宝塔中，分半座与释迦牟尼佛，而作是言：释迦牟尼佛！可就此座。即时，释迦牟尼佛入其塔中，坐其半座，结跏趺坐。尔时，大众见二如来在七宝塔中，师子座上结跏趺坐，各作是念：佛坐高远，惟愿如来以神通力，令我等辈俱处虚空。即时，释迦牟尼佛以神通力，接诸大众皆在虚空。以大音声普告四众：谁能于此娑婆国土，广说妙法华经，今正是时。如来不久当入涅槃，佛欲以此妙法华经付嘱有在。尔时，世尊欲重宣此义，而说偈言：

&nbsp;&nbsp;&nbsp;&nbsp;圣主世尊&nbsp;&nbsp;&nbsp;&nbsp;虽久灭度&nbsp;&nbsp;&nbsp;&nbsp;在宝塔中&nbsp;&nbsp;&nbsp;&nbsp;尚为法来

&nbsp;&nbsp;&nbsp;&nbsp;诸人云何&nbsp;&nbsp;&nbsp;&nbsp;不勤为法&nbsp;&nbsp;&nbsp;&nbsp;此佛灭度&nbsp;&nbsp;&nbsp;&nbsp;无央数劫

&nbsp;&nbsp;&nbsp;&nbsp;处处听法&nbsp;&nbsp;&nbsp;&nbsp;以难遇故&nbsp;&nbsp;&nbsp;&nbsp;彼佛本愿&nbsp;&nbsp;&nbsp;&nbsp;我灭度后

&nbsp;&nbsp;&nbsp;&nbsp;在在所往&nbsp;&nbsp;&nbsp;&nbsp;常为听法

&nbsp;&nbsp;&nbsp;&nbsp;又我分身&nbsp;&nbsp;&nbsp;&nbsp;无量诸佛&nbsp;&nbsp;&nbsp;&nbsp;如恒沙等&nbsp;&nbsp;&nbsp;&nbsp;来欲听法

&nbsp;&nbsp;&nbsp;&nbsp;及见灭度&nbsp;&nbsp;&nbsp;&nbsp;多宝如来&nbsp;&nbsp;&nbsp;&nbsp;各舍妙土&nbsp;&nbsp;&nbsp;&nbsp;及弟子众

&nbsp;&nbsp;&nbsp;&nbsp;天人龙神&nbsp;&nbsp;&nbsp;&nbsp;诸供养事&nbsp;&nbsp;&nbsp;&nbsp;令法久住&nbsp;&nbsp;&nbsp;&nbsp;故来至此

&nbsp;&nbsp;&nbsp;&nbsp;为坐诸佛&nbsp;&nbsp;&nbsp;&nbsp;以神通力&nbsp;&nbsp;&nbsp;&nbsp;移无量众&nbsp;&nbsp;&nbsp;&nbsp;令国清净

&nbsp;&nbsp;&nbsp;&nbsp;诸佛各各&nbsp;&nbsp;&nbsp;&nbsp;诣宝树下&nbsp;&nbsp;&nbsp;&nbsp;如清净池&nbsp;&nbsp;&nbsp;&nbsp;莲华庄严

&nbsp;&nbsp;&nbsp;&nbsp;其宝树下&nbsp;&nbsp;&nbsp;&nbsp;诸师子座&nbsp;&nbsp;&nbsp;&nbsp;佛坐其上&nbsp;&nbsp;&nbsp;&nbsp;光明严饰

&nbsp;&nbsp;&nbsp;&nbsp;如夜闇中&nbsp;&nbsp;&nbsp;&nbsp;然大炬火&nbsp;&nbsp;&nbsp;&nbsp;身出妙香&nbsp;&nbsp;&nbsp;&nbsp;遍十方国

&nbsp;&nbsp;&nbsp;&nbsp;众生蒙熏&nbsp;&nbsp;&nbsp;&nbsp;喜不自胜&nbsp;&nbsp;&nbsp;&nbsp;譬如大风&nbsp;&nbsp;&nbsp;&nbsp;吹小树枝

&nbsp;&nbsp;&nbsp;&nbsp;以是方便&nbsp;&nbsp;&nbsp;&nbsp;令法久住

&nbsp;&nbsp;&nbsp;&nbsp;告诸大众&nbsp;&nbsp;&nbsp;&nbsp;我灭度后&nbsp;&nbsp;&nbsp;&nbsp;谁能护持&nbsp;&nbsp;&nbsp;&nbsp;读说斯经

&nbsp;&nbsp;&nbsp;&nbsp;今于佛前&nbsp;&nbsp;&nbsp;&nbsp;自说誓言

&nbsp;&nbsp;&nbsp;&nbsp;其多宝佛&nbsp;&nbsp;&nbsp;&nbsp;虽久灭度&nbsp;&nbsp;&nbsp;&nbsp;以大誓愿&nbsp;&nbsp;&nbsp;&nbsp;而师子吼

&nbsp;&nbsp;&nbsp;&nbsp;多宝如来&nbsp;&nbsp;&nbsp;&nbsp;及与我身&nbsp;&nbsp;&nbsp;&nbsp;所集化佛&nbsp;&nbsp;&nbsp;&nbsp;当知此意

&nbsp;&nbsp;&nbsp;&nbsp;诸佛子等&nbsp;&nbsp;&nbsp;&nbsp;谁能护法&nbsp;&nbsp;&nbsp;&nbsp;当发大愿&nbsp;&nbsp;&nbsp;&nbsp;令得久住

&nbsp;&nbsp;&nbsp;&nbsp;其有能护&nbsp;&nbsp;&nbsp;&nbsp;此经法者&nbsp;&nbsp;&nbsp;&nbsp;则为供养&nbsp;&nbsp;&nbsp;&nbsp;我及多宝

&nbsp;&nbsp;&nbsp;&nbsp;此多宝佛&nbsp;&nbsp;&nbsp;&nbsp;处于宝塔&nbsp;&nbsp;&nbsp;&nbsp;常游十方&nbsp;&nbsp;&nbsp;&nbsp;为是经故

&nbsp;&nbsp;&nbsp;&nbsp;亦复供养&nbsp;&nbsp;&nbsp;&nbsp;诸来化佛&nbsp;&nbsp;&nbsp;&nbsp;庄严光饰&nbsp;&nbsp;&nbsp;&nbsp;诸世界者

&nbsp;&nbsp;&nbsp;&nbsp;若说此经&nbsp;&nbsp;&nbsp;&nbsp;则为见我&nbsp;&nbsp;&nbsp;&nbsp;多宝如来&nbsp;&nbsp;&nbsp;&nbsp;及诸化佛

&nbsp;&nbsp;&nbsp;&nbsp;诸善男子&nbsp;&nbsp;&nbsp;&nbsp;各谛思惟&nbsp;&nbsp;&nbsp;&nbsp;此为难事&nbsp;&nbsp;&nbsp;&nbsp;宜发大愿

&nbsp;&nbsp;&nbsp;&nbsp;诸余经典&nbsp;&nbsp;&nbsp;&nbsp;数如恒沙&nbsp;&nbsp;&nbsp;&nbsp;虽说此等&nbsp;&nbsp;&nbsp;&nbsp;未足为难

&nbsp;&nbsp;&nbsp;&nbsp;若接须弥&nbsp;&nbsp;&nbsp;&nbsp;掷置他方&nbsp;&nbsp;&nbsp;&nbsp;无数佛土&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;若以足指&nbsp;&nbsp;&nbsp;&nbsp;动大千界&nbsp;&nbsp;&nbsp;&nbsp;远掷他国&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;若立有顶&nbsp;&nbsp;&nbsp;&nbsp;为众演说&nbsp;&nbsp;&nbsp;&nbsp;无量余经&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;若佛灭后&nbsp;&nbsp;&nbsp;&nbsp;于恶世中&nbsp;&nbsp;&nbsp;&nbsp;能说此经&nbsp;&nbsp;&nbsp;&nbsp;是则为难

&nbsp;&nbsp;&nbsp;&nbsp;假使有人&nbsp;&nbsp;&nbsp;&nbsp;手把虚空&nbsp;&nbsp;&nbsp;&nbsp;而以游行&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;于我灭后&nbsp;&nbsp;&nbsp;&nbsp;若自书持&nbsp;&nbsp;&nbsp;&nbsp;若使人书&nbsp;&nbsp;&nbsp;&nbsp;是则为难

&nbsp;&nbsp;&nbsp;&nbsp;若以大地&nbsp;&nbsp;&nbsp;&nbsp;置足甲上&nbsp;&nbsp;&nbsp;&nbsp;升于梵天&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;佛灭度后&nbsp;&nbsp;&nbsp;&nbsp;于恶世中&nbsp;&nbsp;&nbsp;&nbsp;暂读此经&nbsp;&nbsp;&nbsp;&nbsp;是则为难

&nbsp;&nbsp;&nbsp;&nbsp;假使劫烧&nbsp;&nbsp;&nbsp;&nbsp;担负乾草&nbsp;&nbsp;&nbsp;&nbsp;入中不烧&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;我灭度后&nbsp;&nbsp;&nbsp;&nbsp;若持此经&nbsp;&nbsp;&nbsp;&nbsp;为一人说&nbsp;&nbsp;&nbsp;&nbsp;是则为难

&nbsp;&nbsp;&nbsp;&nbsp;若持八万&nbsp;&nbsp;&nbsp;&nbsp;四千法藏&nbsp;&nbsp;&nbsp;&nbsp;十二部经&nbsp;&nbsp;&nbsp;&nbsp;为人演说

&nbsp;&nbsp;&nbsp;&nbsp;令诸听者&nbsp;&nbsp;&nbsp;&nbsp;得六神通&nbsp;&nbsp;&nbsp;&nbsp;虽能如是&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;于我灭后&nbsp;&nbsp;&nbsp;&nbsp;听受此经&nbsp;&nbsp;&nbsp;&nbsp;问其义趣&nbsp;&nbsp;&nbsp;&nbsp;是则为难

&nbsp;&nbsp;&nbsp;&nbsp;若人说法&nbsp;&nbsp;&nbsp;&nbsp;令千万亿&nbsp;&nbsp;&nbsp;&nbsp;无量无数&nbsp;&nbsp;&nbsp;&nbsp;恒沙众生

&nbsp;&nbsp;&nbsp;&nbsp;得阿罗汉&nbsp;&nbsp;&nbsp;&nbsp;具六神通&nbsp;&nbsp;&nbsp;&nbsp;虽有是益&nbsp;&nbsp;&nbsp;&nbsp;亦未为难

&nbsp;&nbsp;&nbsp;&nbsp;于我灭后&nbsp;&nbsp;&nbsp;&nbsp;若能奉持&nbsp;&nbsp;&nbsp;&nbsp;如斯经典&nbsp;&nbsp;&nbsp;&nbsp;是则为难

&nbsp;&nbsp;&nbsp;&nbsp;我为佛道&nbsp;&nbsp;&nbsp;&nbsp;于无量土&nbsp;&nbsp;&nbsp;&nbsp;从始至今&nbsp;&nbsp;&nbsp;&nbsp;广说诸经

&nbsp;&nbsp;&nbsp;&nbsp;而于其中&nbsp;&nbsp;&nbsp;&nbsp;此经第一&nbsp;&nbsp;&nbsp;&nbsp;若有能持&nbsp;&nbsp;&nbsp;&nbsp;则持佛身

&nbsp;&nbsp;&nbsp;&nbsp;诸善男子&nbsp;&nbsp;&nbsp;&nbsp;于我灭后&nbsp;&nbsp;&nbsp;&nbsp;谁能受持&nbsp;&nbsp;&nbsp;&nbsp;读诵此经

&nbsp;&nbsp;&nbsp;&nbsp;今于佛前&nbsp;&nbsp;&nbsp;&nbsp;自说誓言

&nbsp;&nbsp;&nbsp;&nbsp;此经难持&nbsp;&nbsp;&nbsp;&nbsp;若暂持者&nbsp;&nbsp;&nbsp;&nbsp;我则欢喜&nbsp;&nbsp;&nbsp;&nbsp;诸佛亦然

&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;诸佛所叹

&nbsp;&nbsp;&nbsp;&nbsp;是则勇猛&nbsp;&nbsp;&nbsp;&nbsp;是则精进&nbsp;&nbsp;&nbsp;&nbsp;是名持戒&nbsp;&nbsp;&nbsp;&nbsp;行头陀者

&nbsp;&nbsp;&nbsp;&nbsp;则为疾得&nbsp;&nbsp;&nbsp;&nbsp;无上佛道&nbsp;&nbsp;&nbsp;&nbsp;能于来世&nbsp;&nbsp;&nbsp;&nbsp;读持此经

&nbsp;&nbsp;&nbsp;&nbsp;是真佛子&nbsp;&nbsp;&nbsp;&nbsp;住淳善地&nbsp;&nbsp;&nbsp;&nbsp;佛灭度后&nbsp;&nbsp;&nbsp;&nbsp;能解其义

&nbsp;&nbsp;&nbsp;&nbsp;是诸天人&nbsp;&nbsp;&nbsp;&nbsp;世间之眼&nbsp;&nbsp;&nbsp;&nbsp;于恐畏世&nbsp;&nbsp;&nbsp;&nbsp;能须臾说

&nbsp;&nbsp;&nbsp;&nbsp;一切天人&nbsp;&nbsp;&nbsp;&nbsp;皆应供养

### 提婆达多品第十二

尔时，佛告诸菩萨及天人四众，吾于过去无量劫中，求法华经，无有懈倦；于多劫中，常作国王，发愿求于无上菩提，心不退转。为欲满足六波罗蜜，勤行布施，心无吝惜，象马七珍、国城妻子、奴婢仆从、头目髓脑、身肉手足，不惜躯命。时世人民，寿命无量，为于法故，捐舍国位，委政太子，击鼓宣令，四方求法，谁能为我说大乘者，吾当终身供给走使。时有仙人来白王言：我有大乘，名妙法华经，若不违我，当为宣说。王闻仙言，欢喜踊跃，即随仙人供给所须，采果汲水，拾薪设食，乃至以身而为床座，身心无倦。于时奉事，经于千岁，为于法故，精勤给侍，令无所乏。尔时，世尊欲重宣此义，而说偈言：

&nbsp;&nbsp;&nbsp;&nbsp;我念过去劫&nbsp;&nbsp;&nbsp;&nbsp;为求大法故&nbsp;&nbsp;&nbsp;&nbsp;虽作世国王&nbsp;&nbsp;&nbsp;&nbsp;不贪五欲乐

&nbsp;&nbsp;&nbsp;&nbsp;椎钟告四方&nbsp;&nbsp;&nbsp;&nbsp;谁有大法者&nbsp;&nbsp;&nbsp;&nbsp;若为我解说&nbsp;&nbsp;&nbsp;&nbsp;身当为奴仆

&nbsp;&nbsp;&nbsp;&nbsp;时有阿私仙&nbsp;&nbsp;&nbsp;&nbsp;来白于大王&nbsp;&nbsp;&nbsp;&nbsp;我有微妙法&nbsp;&nbsp;&nbsp;&nbsp;世间所希有

&nbsp;&nbsp;&nbsp;&nbsp;若能修行者&nbsp;&nbsp;&nbsp;&nbsp;吾当为汝说

&nbsp;&nbsp;&nbsp;&nbsp;时王闻仙言&nbsp;&nbsp;&nbsp;&nbsp;心生大喜悦&nbsp;&nbsp;&nbsp;&nbsp;即便随仙人&nbsp;&nbsp;&nbsp;&nbsp;供给于所须

&nbsp;&nbsp;&nbsp;&nbsp;采薪及果蓏&nbsp;&nbsp;&nbsp;&nbsp;随时恭敬与&nbsp;&nbsp;&nbsp;&nbsp;情存妙法故&nbsp;&nbsp;&nbsp;&nbsp;身心无懈倦

&nbsp;&nbsp;&nbsp;&nbsp;普为诸众生&nbsp;&nbsp;&nbsp;&nbsp;勤求于大法&nbsp;&nbsp;&nbsp;&nbsp;亦不为己身&nbsp;&nbsp;&nbsp;&nbsp;及以五欲乐

&nbsp;&nbsp;&nbsp;&nbsp;故为大国王&nbsp;&nbsp;&nbsp;&nbsp;勤求获此法&nbsp;&nbsp;&nbsp;&nbsp;遂致得成佛&nbsp;&nbsp;&nbsp;&nbsp;今故为汝说

佛告诸比丘：尔时王者，则我身是；时仙人者，今提婆达多是。由提婆达多善知识故，令我具足六波罗蜜，慈悲喜舍，三十二相，八十种好，紫磨金色，十力、四无所畏、四摄法、十八不共神通道力，成等正觉，广度众生，皆因提婆达多善知识故。告诸四众，提婆达多却后过无量劫，当得成佛，号曰天王如来、应供、正遍知、明行足、善逝、世间解、无上士、调御丈夫、天人师、佛、世尊，世界名天道。时天王佛住世二十中劫，广为众生说于妙法，恒河沙众生得阿罗汉果，无量众生发缘觉心，恒河沙众生发无上道心，得无生忍，至不退转。时天王佛般涅槃后，正法住世二十中劫。全身舍利起七宝塔，高六十由旬，纵广四十由旬，诸天人民，悉以杂华、末香、烧香、涂香、衣服、璎珞、幢幡、宝盖、伎乐歌颂，礼拜供养七宝妙塔。无量众生得阿罗汉果，无量众生悟辟支佛，不可思议众生发菩提心，至不退转。佛告诸比丘：未来世中，若有善男子、善女人，闻妙法华经提婆达多品，净心信敬，不生疑惑者，不堕地狱、饿鬼、畜生，生十方佛前，所生之处，常闻此经；若生人天中，受胜妙乐，若在佛前，莲华化生。于时下方多宝世尊所从菩萨，名曰智积，白多宝佛：当还本土。释迦牟尼佛告智积曰：善男子！且待须臾；此有菩萨名文殊师利，可与相见，论说妙法，可还本土。尔时，文殊师利坐千叶莲华，大如车轮，俱来菩萨亦坐宝莲华，从于大海娑竭罗龙宫自然涌出，住虚空中，诣灵鹫山，从莲华下，至于佛所，头面敬礼二世尊足。修敬已毕，往智积所，共相慰问，却坐一面。智积菩萨问文殊师利：仁往龙宫，所化众生，其数几何？文殊师利言：其数无量，不可称计，非口所宣，非心所测，且待须臾，自当证知。所言未竟，无数菩萨坐宝莲华从海涌出，诣灵鹫山，住在虚空；此诸菩萨，皆是文殊师利之所化度，具菩萨行，皆共论说六波罗蜜。本声闻人，在虚空中说声闻行，今皆修行大乘空义。文殊师利谓智积曰：于海教化，其事如是。尔时，智积菩萨以偈赞曰：

&nbsp;&nbsp;&nbsp;&nbsp;大智德勇健&nbsp;&nbsp;&nbsp;&nbsp;化度无量众&nbsp;&nbsp;&nbsp;&nbsp;今此诸大会&nbsp;&nbsp;&nbsp;&nbsp;及我皆已见

&nbsp;&nbsp;&nbsp;&nbsp;演畅实相义&nbsp;&nbsp;&nbsp;&nbsp;开阐一乘法&nbsp;&nbsp;&nbsp;&nbsp;广导诸众生&nbsp;&nbsp;&nbsp;&nbsp;令速成菩提

文殊师利言：我于海中，唯常宣说妙法华经。智积问文殊师利言：此经甚深微妙，诸经中宝，世所稀有，颇有众生勤加精进，修行此经，速得佛不？文殊师利言：有娑竭罗龙王女，年始八岁，智慧利根，善知众生诸根行业，得陀罗尼，诸佛所说甚深秘藏，悉能受持。深入禅定，了达诸法，于刹那顷，发菩提心，得不退转，辩才无碍；慈念众生，犹如赤子，功德具足，心念口演，微妙广大，慈悲仁让，志意和雅，能至菩提。智积菩萨言：我见释迦如来，于无量劫难行苦行，积功累德，求菩提道，未曾止息；观三千大千世界，乃至无有如芥子许，非是菩萨舍身命处，为众生故，然后乃得成菩提道。不信此女于须臾顷，便成正觉。言论未讫，时龙王女忽现于前，头面礼敬，却住一面，以偈赞曰：

&nbsp;&nbsp;&nbsp;&nbsp;深达罪福相&nbsp;&nbsp;&nbsp;&nbsp;遍照于十方&nbsp;&nbsp;&nbsp;&nbsp;微妙净法身&nbsp;&nbsp;&nbsp;&nbsp;具相三十二

&nbsp;&nbsp;&nbsp;&nbsp;以八十种好&nbsp;&nbsp;&nbsp;&nbsp;用庄严法身&nbsp;&nbsp;&nbsp;&nbsp;天人所戴仰&nbsp;&nbsp;&nbsp;&nbsp;龙神咸恭敬

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;无不宗奉者&nbsp;&nbsp;&nbsp;&nbsp;又闻成菩提&nbsp;&nbsp;&nbsp;&nbsp;唯佛当证知

&nbsp;&nbsp;&nbsp;&nbsp;我阐大乘教&nbsp;&nbsp;&nbsp;&nbsp;度脱苦众生

时舍利弗语龙女言：汝谓不久得无上道，是事难信。所以者何？女身垢秽，非是法器，云何能得无上菩提？佛道悬旷，经无量劫，勤苦积行，具修诸度，然后乃成；又女人身，犹有五障，一者不得做梵天王，二者帝释，三者魔王，四者转轮圣王，五者佛身，云何女身速得成佛？尔时，龙女有一宝珠，价直三千大千世界，持以上佛，佛即受之。龙女谓智积菩萨、尊者舍利弗言：我献宝珠，世尊纳受，是事疾不？答言：甚疾。女言：以汝神力，观我成佛，复速于此。当时众会，皆见龙女，忽然之间，变成男子，具菩萨行，即往南方无垢世界，坐宝莲华，成等正觉，三十二相，八十种好，普为十方一切众生演说妙法。时娑婆世界，菩萨、声闻、天龙八部、人与非人，皆遥见彼龙女成佛，普为时会人天说法，心大欢喜，悉遥敬礼。无量众生闻法解悟，得不退转；无量众生得受道记。无垢世界，六反震动，娑婆世界，三千众生住不退地，三千众生发菩提心，而得受记。智积菩萨及舍利弗，一切众会，默然信受。

### 劝持品第十三

尔时，药王菩萨摩诃萨，及大乐说菩萨摩诃萨，与二万菩萨眷属俱，皆于佛前作是誓言：惟愿世尊不以为虑，我等于佛灭后，当奉持读诵，说此经典；后恶世众生，善根转少，多增上慢，贪利供养，增不善根，远离解脱，虽难可教化，我等当起大忍力，读诵此经，持说书写，种种供养，不惜身命。尔时，众中五百阿罗汉得受记者，白佛言：世尊！我等亦自誓愿，于异国土广说此经。复有学无学八千人得受记者，从座而起，合掌向佛，作是誓言：世尊！我等亦当于他国土广说此经，所以者何？是娑婆国中，人多弊恶，怀增上慢，功德浅薄，瞋浊谄曲，心不实故。尔时，佛姨母摩诃波阇波提比丘尼，与学无学比丘尼六千人俱，从座而起，一心合掌，瞻仰尊颜，目不暂舍。于时，世尊告憍昙弥：何故忧色而视如来，汝心将无谓我不说汝名，授阿耨多罗三藐三菩提记耶？憍昙弥！我先总说一切声闻皆已授记，今汝欲知记者，将来之世，当于六万八千亿诸佛法中，为大法师，及六千学无学比丘尼俱为法师。汝如是渐渐具菩萨道，当得作佛，号一切众生喜见如来、应供、正遍知、明行足、善逝、世间解、无上士、调御丈夫、天人师、佛、世尊。憍昙弥！是一切众生喜见佛，及六千菩萨，转次授记，得阿耨多罗三藐三菩提。尔时，罗睺罗母耶输陀罗比丘尼，作是念：世尊于授记中，独不说我名。佛告诉耶输陀罗：汝于来世，百千万亿诸佛法中，修菩萨行，为大法师，渐具佛道；于善国中，当得作佛，号具足千万光相如来、应供、正遍知、明行足、善逝、世间解、无上士、调御丈夫、天人师、佛、世尊，佛寿无量阿僧祇劫。尔时，摩诃波阇波提比丘尼，及耶输陀罗比丘尼，并其眷属，皆大欢喜，得未曾有，即于佛前而说偈言：

&nbsp;&nbsp;&nbsp;&nbsp;世尊导师&nbsp;&nbsp;&nbsp;&nbsp;安隐天人&nbsp;&nbsp;&nbsp;&nbsp;我等闻记&nbsp;&nbsp;&nbsp;&nbsp;心安具足

诸比丘尼说是偈已，白佛言：世尊！我等亦能于他方国，广宣此经。尔时，世尊视八十万亿那由他诸菩萨摩诃萨；是诸菩萨皆是阿惟越致，转不退法轮，得诸陀罗尼。即从座起，至于佛前，一心合掌，而作是念：若世尊告敕我等，持说此经者，当如佛教，广宣斯法。复作是念：佛今默然，不见告敕，我当云何？时诸菩萨敬顺佛意，并欲自满本愿，便于佛前作师子吼，而发誓言：世尊！我等于如来灭后，周旋往返十方世界，能令众生书写此经，受持读诵，解说其义，如法修行，正忆念，皆是佛之威力；惟愿世尊，在于他方，遥见守护。即时，诸菩萨俱同发声，而说偈言：

&nbsp;&nbsp;&nbsp;&nbsp;惟愿不为虑&nbsp;&nbsp;&nbsp;&nbsp;于佛灭度后&nbsp;&nbsp;&nbsp;&nbsp;恐怖恶世中&nbsp;&nbsp;&nbsp;&nbsp;我等当广说

&nbsp;&nbsp;&nbsp;&nbsp;有诸无智人&nbsp;&nbsp;&nbsp;&nbsp;恶口骂詈等&nbsp;&nbsp;&nbsp;&nbsp;及加刀杖者&nbsp;&nbsp;&nbsp;&nbsp;我等皆当忍

&nbsp;&nbsp;&nbsp;&nbsp;恶世中比丘&nbsp;&nbsp;&nbsp;&nbsp;邪智心谄曲&nbsp;&nbsp;&nbsp;&nbsp;未得谓为得&nbsp;&nbsp;&nbsp;&nbsp;我慢心充满

&nbsp;&nbsp;&nbsp;&nbsp;或有阿练若&nbsp;&nbsp;&nbsp;&nbsp;纳衣在空闲&nbsp;&nbsp;&nbsp;&nbsp;自谓行真道&nbsp;&nbsp;&nbsp;&nbsp;轻贱人间者

&nbsp;&nbsp;&nbsp;&nbsp;贪着利养故&nbsp;&nbsp;&nbsp;&nbsp;与白衣说法&nbsp;&nbsp;&nbsp;&nbsp;为世所恭敬&nbsp;&nbsp;&nbsp;&nbsp;如六通罗汉

&nbsp;&nbsp;&nbsp;&nbsp;是人怀恶心&nbsp;&nbsp;&nbsp;&nbsp;常念世俗事&nbsp;&nbsp;&nbsp;&nbsp;假名阿练若

&nbsp;&nbsp;&nbsp;&nbsp;好出我等过&nbsp;&nbsp;&nbsp;&nbsp;而做如是言&nbsp;&nbsp;&nbsp;&nbsp;此诸比丘等&nbsp;&nbsp;&nbsp;&nbsp;为贪利养故

&nbsp;&nbsp;&nbsp;&nbsp;说外道论义&nbsp;&nbsp;&nbsp;&nbsp;自作此经典&nbsp;&nbsp;&nbsp;&nbsp;诳惑世间人&nbsp;&nbsp;&nbsp;&nbsp;为求名闻故

&nbsp;&nbsp;&nbsp;&nbsp;分别于是经&nbsp;&nbsp;&nbsp;&nbsp;常在大众中&nbsp;&nbsp;&nbsp;&nbsp;欲毁我等故&nbsp;&nbsp;&nbsp;&nbsp;向国王大臣

&nbsp;&nbsp;&nbsp;&nbsp;婆罗门居士&nbsp;&nbsp;&nbsp;&nbsp;及余比丘众&nbsp;&nbsp;&nbsp;&nbsp;诽谤说我恶&nbsp;&nbsp;&nbsp;&nbsp;谓是邪见人

&nbsp;&nbsp;&nbsp;&nbsp;说外道论议&nbsp;&nbsp;&nbsp;&nbsp;我等敬佛故&nbsp;&nbsp;&nbsp;&nbsp;悉忍是诸恶&nbsp;&nbsp;&nbsp;&nbsp;为斯所轻言

&nbsp;&nbsp;&nbsp;&nbsp;汝等皆是佛&nbsp;&nbsp;&nbsp;&nbsp;如此轻慢言&nbsp;&nbsp;&nbsp;&nbsp;皆当忍受之

&nbsp;&nbsp;&nbsp;&nbsp;浊劫恶世中&nbsp;&nbsp;&nbsp;&nbsp;多有诸恐怖&nbsp;&nbsp;&nbsp;&nbsp;恶鬼入其身&nbsp;&nbsp;&nbsp;&nbsp;骂詈毁辱我

&nbsp;&nbsp;&nbsp;&nbsp;我等敬信佛&nbsp;&nbsp;&nbsp;&nbsp;当着忍辱铠&nbsp;&nbsp;&nbsp;&nbsp;为说是经故&nbsp;&nbsp;&nbsp;&nbsp;忍此诸难事

&nbsp;&nbsp;&nbsp;&nbsp;我不爱身命&nbsp;&nbsp;&nbsp;&nbsp;但惜无上道&nbsp;&nbsp;&nbsp;&nbsp;我等于来世&nbsp;&nbsp;&nbsp;&nbsp;护持佛所嘱

&nbsp;&nbsp;&nbsp;&nbsp;世尊自当知&nbsp;&nbsp;&nbsp;&nbsp;浊世恶比丘&nbsp;&nbsp;&nbsp;&nbsp;不知佛方便&nbsp;&nbsp;&nbsp;&nbsp;随宜所说法

&nbsp;&nbsp;&nbsp;&nbsp;恶口而颦蹙&nbsp;&nbsp;&nbsp;&nbsp;数数见摈出&nbsp;&nbsp;&nbsp;&nbsp;远离于塔寺&nbsp;&nbsp;&nbsp;&nbsp;如是等众恶

&nbsp;&nbsp;&nbsp;&nbsp;念佛告敕故&nbsp;&nbsp;&nbsp;&nbsp;皆当忍是事

&nbsp;&nbsp;&nbsp;&nbsp;诸聚落城邑&nbsp;&nbsp;&nbsp;&nbsp;其有求法者&nbsp;&nbsp;&nbsp;&nbsp;我皆到其所&nbsp;&nbsp;&nbsp;&nbsp;说佛所嘱法

&nbsp;&nbsp;&nbsp;&nbsp;我是世尊使&nbsp;&nbsp;&nbsp;&nbsp;处众无所畏&nbsp;&nbsp;&nbsp;&nbsp;我当善说法&nbsp;&nbsp;&nbsp;&nbsp;愿佛安隐住

&nbsp;&nbsp;&nbsp;&nbsp;我于世尊前&nbsp;&nbsp;&nbsp;&nbsp;诸来十方佛&nbsp;&nbsp;&nbsp;&nbsp;发如是誓言&nbsp;&nbsp;&nbsp;&nbsp;佛自知我心

### 安乐行品第十四

尔时，文殊师利法王子菩萨摩诃萨白佛言：世尊！是诸菩萨，甚为难有，敬顺佛故，发大誓愿，于后恶世，护持读说是法华经。世尊！菩萨摩诃萨，于后恶世，云何能说是经？佛告文殊师利：若菩萨摩诃萨，于后恶世，欲说是经，当安住四法。一者，安住菩萨行处及亲近处，能为众生演说是经。文殊师利！云何名菩萨摩诃萨行处？若菩萨摩诃萨住忍辱地，柔和善顺，而不卒暴，心亦不惊；又复于法无所行，而观诸法如实相，亦不行，不分别，是名菩萨摩诃萨行处。云何名菩萨摩诃萨亲近处？菩萨摩诃萨不亲近国王、王子、大臣、官长。不亲近诸外道梵志、尼犍子等，及造世俗文笔赞咏外书，及路伽耶陀、逆路伽耶陀者。亦不亲近诸有凶戏、相扠相扑，及那罗等种种变现之戏。又不亲近旃陀罗，及畜猪羊鸡狗，畋猎渔捕，诸恶律仪。如是人等或时来者，则为说法，无所希望。又不亲近求声闻比丘、比丘尼、优婆塞、优婆夷，亦不问讯。若于房中，若经行处，若在讲堂中，不共住止。或时来者，随宜说法，无所希求。文殊师利！又菩萨摩诃萨，不应于女人身，取能生欲想相而为说法，亦不乐见。若入他家，不与小女、处女、寡女等共语。复不近五种不男之人，以为亲厚。不独入他家，若有因缘须独入时，但一心念佛。若为女人说法，不露齿笑，不现胸臆，乃至为法，犹不亲厚，况复余事。不乐畜年少弟子、沙弥小儿，亦不乐与同师。常好坐禅，在于闲处，修摄其心。文殊师利，是名初亲近处。复次，菩萨摩诃萨观一切法空，如实相，不颠倒，不动、不退、不转，如虚空，无所有性。一切语言道断，不生、不出、不起，无名、无相，实无所有，无量、无边，无碍、无障，但以因缘有，从颠倒生。故说：常乐观如是法相，是名菩萨摩诃萨第二亲近处。尔时，世尊欲重宣此义，而说偈言：

&nbsp;&nbsp;&nbsp;&nbsp;若有菩萨&nbsp;&nbsp;&nbsp;&nbsp;于后恶世&nbsp;&nbsp;&nbsp;&nbsp;无布畏心&nbsp;&nbsp;&nbsp;&nbsp;欲说是经

&nbsp;&nbsp;&nbsp;&nbsp;应入行处&nbsp;&nbsp;&nbsp;&nbsp;及亲近处

&nbsp;&nbsp;&nbsp;&nbsp;常离国王&nbsp;&nbsp;&nbsp;&nbsp;及国王子&nbsp;&nbsp;&nbsp;&nbsp;大臣官长&nbsp;&nbsp;&nbsp;&nbsp;凶险戏者

&nbsp;&nbsp;&nbsp;&nbsp;及旃陀罗&nbsp;&nbsp;&nbsp;&nbsp;外道梵志

&nbsp;&nbsp;&nbsp;&nbsp;亦不亲近&nbsp;&nbsp;&nbsp;&nbsp;增上慢人&nbsp;&nbsp;&nbsp;&nbsp;贪着小乘&nbsp;&nbsp;&nbsp;&nbsp;三藏学者

&nbsp;&nbsp;&nbsp;&nbsp;破戒比丘&nbsp;&nbsp;&nbsp;&nbsp;名字罗汉&nbsp;&nbsp;&nbsp;&nbsp;及比丘尼&nbsp;&nbsp;&nbsp;&nbsp;好戏笑者

&nbsp;&nbsp;&nbsp;&nbsp;深着五欲&nbsp;&nbsp;&nbsp;&nbsp;求现灭度&nbsp;&nbsp;&nbsp;&nbsp;诸优婆夷&nbsp;&nbsp;&nbsp;&nbsp;皆勿亲近

&nbsp;&nbsp;&nbsp;&nbsp;若是人等&nbsp;&nbsp;&nbsp;&nbsp;以好心来&nbsp;&nbsp;&nbsp;&nbsp;到菩萨所&nbsp;&nbsp;&nbsp;&nbsp;为闻佛道

&nbsp;&nbsp;&nbsp;&nbsp;菩萨则以&nbsp;&nbsp;&nbsp;&nbsp;无所畏心&nbsp;&nbsp;&nbsp;&nbsp;不怀希望&nbsp;&nbsp;&nbsp;&nbsp;而为说法

&nbsp;&nbsp;&nbsp;&nbsp;寡女处女&nbsp;&nbsp;&nbsp;&nbsp;及诸不男&nbsp;&nbsp;&nbsp;&nbsp;皆勿亲近&nbsp;&nbsp;&nbsp;&nbsp;以为亲厚

&nbsp;&nbsp;&nbsp;&nbsp;亦莫亲近&nbsp;&nbsp;&nbsp;&nbsp;屠儿魁脍&nbsp;&nbsp;&nbsp;&nbsp;畋猎渔捕&nbsp;&nbsp;&nbsp;&nbsp;为利杀害

&nbsp;&nbsp;&nbsp;&nbsp;贩肉自活&nbsp;&nbsp;&nbsp;&nbsp;炫卖女色&nbsp;&nbsp;&nbsp;&nbsp;如是之人&nbsp;&nbsp;&nbsp;&nbsp;皆勿亲近

&nbsp;&nbsp;&nbsp;&nbsp;凶险相扑&nbsp;&nbsp;&nbsp;&nbsp;种种嬉戏&nbsp;&nbsp;&nbsp;&nbsp;诸淫女等&nbsp;&nbsp;&nbsp;&nbsp;尽勿亲近

&nbsp;&nbsp;&nbsp;&nbsp;莫独屏处&nbsp;&nbsp;&nbsp;&nbsp;为女说法&nbsp;&nbsp;&nbsp;&nbsp;若说法时&nbsp;&nbsp;&nbsp;&nbsp;无得戏笑

&nbsp;&nbsp;&nbsp;&nbsp;入里乞食&nbsp;&nbsp;&nbsp;&nbsp;将一比丘&nbsp;&nbsp;&nbsp;&nbsp;若无比丘&nbsp;&nbsp;&nbsp;&nbsp;一心念佛

&nbsp;&nbsp;&nbsp;&nbsp;是则名为&nbsp;&nbsp;&nbsp;&nbsp;行处近处&nbsp;&nbsp;&nbsp;&nbsp;以此二处&nbsp;&nbsp;&nbsp;&nbsp;能安乐说

&nbsp;&nbsp;&nbsp;&nbsp;又复不行&nbsp;&nbsp;&nbsp;&nbsp;上中下法&nbsp;&nbsp;&nbsp;&nbsp;有为无为&nbsp;&nbsp;&nbsp;&nbsp;实不实法

&nbsp;&nbsp;&nbsp;&nbsp;亦不分别&nbsp;&nbsp;&nbsp;&nbsp;是男是女&nbsp;&nbsp;&nbsp;&nbsp;不得诸法&nbsp;&nbsp;&nbsp;&nbsp;不知不见

&nbsp;&nbsp;&nbsp;&nbsp;是则名为&nbsp;&nbsp;&nbsp;&nbsp;菩萨行处&nbsp;&nbsp;&nbsp;&nbsp;一切诸法&nbsp;&nbsp;&nbsp;&nbsp;空无所有

&nbsp;&nbsp;&nbsp;&nbsp;无有常住&nbsp;&nbsp;&nbsp;&nbsp;亦无起灭&nbsp;&nbsp;&nbsp;&nbsp;是名智者&nbsp;&nbsp;&nbsp;&nbsp;所亲近处

&nbsp;&nbsp;&nbsp;&nbsp;颠倒分别&nbsp;&nbsp;&nbsp;&nbsp;诸法有无&nbsp;&nbsp;&nbsp;&nbsp;是实非实&nbsp;&nbsp;&nbsp;&nbsp;是生非生

&nbsp;&nbsp;&nbsp;&nbsp;在于闲处&nbsp;&nbsp;&nbsp;&nbsp;修摄其心&nbsp;&nbsp;&nbsp;&nbsp;安住不动&nbsp;&nbsp;&nbsp;&nbsp;如须弥山

&nbsp;&nbsp;&nbsp;&nbsp;观一切法&nbsp;&nbsp;&nbsp;&nbsp;皆无所有&nbsp;&nbsp;&nbsp;&nbsp;犹如虚空&nbsp;&nbsp;&nbsp;&nbsp;无有坚固

&nbsp;&nbsp;&nbsp;&nbsp;不生不出&nbsp;&nbsp;&nbsp;&nbsp;不动不退&nbsp;&nbsp;&nbsp;&nbsp;常住一相&nbsp;&nbsp;&nbsp;&nbsp;是名近处

&nbsp;&nbsp;&nbsp;&nbsp;若有比丘&nbsp;&nbsp;&nbsp;&nbsp;于我灭后&nbsp;&nbsp;&nbsp;&nbsp;入是行处&nbsp;&nbsp;&nbsp;&nbsp;及亲近处

&nbsp;&nbsp;&nbsp;&nbsp;说斯经时&nbsp;&nbsp;&nbsp;&nbsp;无有怯弱&nbsp;&nbsp;&nbsp;&nbsp;菩萨有时&nbsp;&nbsp;&nbsp;&nbsp;入于静室

&nbsp;&nbsp;&nbsp;&nbsp;以正忆念&nbsp;&nbsp;&nbsp;&nbsp;随义观法&nbsp;&nbsp;&nbsp;&nbsp;从禅定起&nbsp;&nbsp;&nbsp;&nbsp;为诸国王

&nbsp;&nbsp;&nbsp;&nbsp;王子臣民&nbsp;&nbsp;&nbsp;&nbsp;婆罗门等&nbsp;&nbsp;&nbsp;&nbsp;开化演畅&nbsp;&nbsp;&nbsp;&nbsp;说斯经典

&nbsp;&nbsp;&nbsp;&nbsp;其心安隐&nbsp;&nbsp;&nbsp;&nbsp;无有怯弱&nbsp;&nbsp;&nbsp;&nbsp;文殊师利&nbsp;&nbsp;&nbsp;&nbsp;是名菩萨

&nbsp;&nbsp;&nbsp;&nbsp;安住初法&nbsp;&nbsp;&nbsp;&nbsp;能于后世&nbsp;&nbsp;&nbsp;&nbsp;说法华经

又文殊师利，如来灭后，于末法中，欲说是经，应住安乐行。若口宣说，若读经时，不乐说人及经典过。亦不轻慢诸余法师，不说他人好恶长短。于声闻人，亦不称名说其过恶，亦不称名赞叹其美，又亦不生怨嫌之心。善修如是安乐心故，诸有听者，不逆其意，有所难问，不以小乘法答，但以大乘而为解说，令得一切种智。尔时，世尊欲重宣此义，而说偈言：

&nbsp;&nbsp;&nbsp;&nbsp;菩萨常乐&nbsp;&nbsp;&nbsp;&nbsp;安隐说法&nbsp;&nbsp;&nbsp;&nbsp;于清净地&nbsp;&nbsp;&nbsp;&nbsp;而施床座

&nbsp;&nbsp;&nbsp;&nbsp;以油涂身&nbsp;&nbsp;&nbsp;&nbsp;澡浴尘秽&nbsp;&nbsp;&nbsp;&nbsp;着新净衣&nbsp;&nbsp;&nbsp;&nbsp;内外俱净

&nbsp;&nbsp;&nbsp;&nbsp;安处法座&nbsp;&nbsp;&nbsp;&nbsp;随问为说

&nbsp;&nbsp;&nbsp;&nbsp;若有比丘&nbsp;&nbsp;&nbsp;&nbsp;及比丘尼&nbsp;&nbsp;&nbsp;&nbsp;诸优婆塞&nbsp;&nbsp;&nbsp;&nbsp;及优婆夷

&nbsp;&nbsp;&nbsp;&nbsp;国王王子&nbsp;&nbsp;&nbsp;&nbsp;群臣士民&nbsp;&nbsp;&nbsp;&nbsp;以微妙义&nbsp;&nbsp;&nbsp;&nbsp;和颜为说

&nbsp;&nbsp;&nbsp;&nbsp;若有难问&nbsp;&nbsp;&nbsp;&nbsp;随义而答&nbsp;&nbsp;&nbsp;&nbsp;因缘譬喻&nbsp;&nbsp;&nbsp;&nbsp;敷演分别

&nbsp;&nbsp;&nbsp;&nbsp;以是方便&nbsp;&nbsp;&nbsp;&nbsp;皆使发心&nbsp;&nbsp;&nbsp;&nbsp;渐渐增益&nbsp;&nbsp;&nbsp;&nbsp;入于佛道

&nbsp;&nbsp;&nbsp;&nbsp;除懒惰意&nbsp;&nbsp;&nbsp;&nbsp;及懈怠想&nbsp;&nbsp;&nbsp;&nbsp;离诸忧恼&nbsp;&nbsp;&nbsp;&nbsp;慈心说法

&nbsp;&nbsp;&nbsp;&nbsp;昼夜常说&nbsp;&nbsp;&nbsp;&nbsp;无上道教&nbsp;&nbsp;&nbsp;&nbsp;以诸因缘&nbsp;&nbsp;&nbsp;&nbsp;无量譬喻

&nbsp;&nbsp;&nbsp;&nbsp;开示众生&nbsp;&nbsp;&nbsp;&nbsp;咸令欢喜&nbsp;&nbsp;&nbsp;&nbsp;衣服卧具&nbsp;&nbsp;&nbsp;&nbsp;饮食医药

&nbsp;&nbsp;&nbsp;&nbsp;而于其中&nbsp;&nbsp;&nbsp;&nbsp;无所希望&nbsp;&nbsp;&nbsp;&nbsp;但一心念&nbsp;&nbsp;&nbsp;&nbsp;说法因缘

&nbsp;&nbsp;&nbsp;&nbsp;愿成佛道&nbsp;&nbsp;&nbsp;&nbsp;令众亦尔&nbsp;&nbsp;&nbsp;&nbsp;是则大利&nbsp;&nbsp;&nbsp;&nbsp;安乐供养

&nbsp;&nbsp;&nbsp;&nbsp;我灭度后&nbsp;&nbsp;&nbsp;&nbsp;若有比丘&nbsp;&nbsp;&nbsp;&nbsp;能演说斯&nbsp;&nbsp;&nbsp;&nbsp;妙法华经

&nbsp;&nbsp;&nbsp;&nbsp;心无嫉恚&nbsp;&nbsp;&nbsp;&nbsp;诸恼障碍&nbsp;&nbsp;&nbsp;&nbsp;亦无忧愁&nbsp;&nbsp;&nbsp;&nbsp;及骂詈者

&nbsp;&nbsp;&nbsp;&nbsp;又无怖畏&nbsp;&nbsp;&nbsp;&nbsp;加刀杖等&nbsp;&nbsp;&nbsp;&nbsp;亦无摈出&nbsp;&nbsp;&nbsp;&nbsp;安住忍故

&nbsp;&nbsp;&nbsp;&nbsp;智者如是&nbsp;&nbsp;&nbsp;&nbsp;善修其心&nbsp;&nbsp;&nbsp;&nbsp;能住安乐&nbsp;&nbsp;&nbsp;&nbsp;如我上说

&nbsp;&nbsp;&nbsp;&nbsp;其人功德&nbsp;&nbsp;&nbsp;&nbsp;千万亿劫&nbsp;&nbsp;&nbsp;&nbsp;算数譬喻&nbsp;&nbsp;&nbsp;&nbsp;说不能尽

又文殊师利！菩萨摩诃萨，于后末世，法欲灭时，受持读诵斯经典者，无怀嫉妒谄诳之心，亦勿轻骂学佛道者，求其长短。若比丘、比丘尼、优婆塞、优婆夷，求声闻者、求辟支佛者、求菩萨道者，无得恼之，令其疑悔，语其人言：汝等去道甚远，终不能得一切种智。所以者何？汝是放逸之人，于道懈怠故。又亦不应戏论诸法，有所诤竞。当于一切众生，起大悲想；于诸如来，起慈父想；于诸菩萨，起大师想；于十方诸大菩萨，常应深心恭敬礼拜。于一切众生，平等说法，以顺法故，不多不少，乃至深爱法者，亦不为多说。文殊师利！是菩萨摩诃萨，于后末世，法欲灭时，有成就是第三安乐行者。说是法时，无能恼乱；得好同学，共读诵是经，亦得大众而来听受，听已能持，持已能诵，诵已能说，说已能书，若使人书，供养经卷，恭敬、尊重、赞叹。尔时，世尊欲重宣此义，而说偈言：

&nbsp;&nbsp;&nbsp;&nbsp;若欲说是经&nbsp;&nbsp;&nbsp;&nbsp;当舍嫉恚慢&nbsp;&nbsp;&nbsp;&nbsp;谄诳邪伪心&nbsp;&nbsp;&nbsp;&nbsp;常修质直行

&nbsp;&nbsp;&nbsp;&nbsp;不轻蔑于人&nbsp;&nbsp;&nbsp;&nbsp;亦不戏论法&nbsp;&nbsp;&nbsp;&nbsp;不令他疑悔&nbsp;&nbsp;&nbsp;&nbsp;云汝不得佛

&nbsp;&nbsp;&nbsp;&nbsp;是佛子说法&nbsp;&nbsp;&nbsp;&nbsp;常柔和能忍&nbsp;&nbsp;&nbsp;&nbsp;慈悲于一切&nbsp;&nbsp;&nbsp;&nbsp;不生懈怠心

&nbsp;&nbsp;&nbsp;&nbsp;十方大菩萨&nbsp;&nbsp;&nbsp;&nbsp;愍众故行道&nbsp;&nbsp;&nbsp;&nbsp;应生恭敬心&nbsp;&nbsp;&nbsp;&nbsp;是则我大师

&nbsp;&nbsp;&nbsp;&nbsp;于诸佛世尊&nbsp;&nbsp;&nbsp;&nbsp;生无上父想&nbsp;&nbsp;&nbsp;&nbsp;破于憍慢心&nbsp;&nbsp;&nbsp;&nbsp;说法无障碍

&nbsp;&nbsp;&nbsp;&nbsp;第三法如是&nbsp;&nbsp;&nbsp;&nbsp;智者应守护&nbsp;&nbsp;&nbsp;&nbsp;一心安乐行&nbsp;&nbsp;&nbsp;&nbsp;无量众所敬

又文殊师利！菩萨摩诃萨，于后末世，法欲灭时，有持是法华经者，于在家出家人中，生大慈心，于非菩萨人中，生大悲心，应作是念：如是之人，则为大失。如来方便，随宜说法，不闻、不知、不觉、不问、不信、不解。其人虽不问、不信、不解是经，我得阿耨多罗三藐三菩提时，随在何地，以神通力、智慧力引之，令得住是法中。文殊师利！是菩萨摩诃萨，于如来灭后，有成就此第四法者，说是法时，无有过失，常为比丘、比丘尼、优婆塞、优婆夷、国王、王子、大臣、人民、婆罗门、居士等，供养恭敬，尊重赞叹。虚空诸天，为听法故，亦常随侍。若在聚落、城邑、空闲林中，有人来欲难问者，诸天昼夜，常为法故，而卫护之，能令听者皆得欢喜。所以者何？此经是一切过去、未来、现在诸佛，神力所护故。文殊师利！是法华经于无量国中，乃至名字不可得闻，何况得见、受持、读诵。文殊师利！譬如强力转轮圣王，欲以威势降伏诸国，而诸小王不顺其命，时转轮王起种种兵而往讨伐。王见兵众战有功者，即大欢喜，随功赏赐，或与田宅、聚落、城邑，或与衣服、严身之具，或与种种珍宝、金、银、琉璃、砗磲、玛瑙、珊瑚、琥珀、象、马、车乘、奴婢、人民。唯髻中明珠不以与之。所以者何？独王顶上有此一珠，若以与之，王诸眷属，必大惊怪。文殊师利！如来亦复如是，以禅定智慧力，得法国土，王于三界，而诸魔王不肯顺伏。如来贤圣诸将与之共战，其有功者，心亦欢喜，于四众中，为说诸经，令其心悦，赐以禅定、解脱、无漏根力、诸法之财，又复赐与涅槃之城，言得灭度，引导其心，令皆欢喜，而不为说是法华经。文殊师利！如转轮王，见诸兵众有大功者，心甚欢喜，以此难信之珠，久在髻中，不妄与人，而今与之。如来亦复如是，于三界中，为大法王，以法教化一切众生，见贤圣军与五阴魔、烦恼魔、死魔共战，有大功勋，灭三毒，出三界，破魔网。尔时，如来亦大欢喜，此法华经，能令众生至一切智，一切世间多怨难信，先所未说，而今说之。文殊师利！此法华经，是诸如来第一之说，于诸说中，最为甚深；末后赐与，如彼强力之王，久护明珠，今乃与之。文殊师利！此法华经，诸佛如来秘密之藏，于诸经中，最在其上，长夜守护，不妄宣说，始于今日乃与汝等而敷演之。尔时，世尊欲重宣此义，而说偈言：

&nbsp;&nbsp;&nbsp;&nbsp;常行忍辱&nbsp;&nbsp;&nbsp;&nbsp;哀愍一切&nbsp;&nbsp;&nbsp;&nbsp;乃能演说&nbsp;&nbsp;&nbsp;&nbsp;佛所赞经

&nbsp;&nbsp;&nbsp;&nbsp;后末世时&nbsp;&nbsp;&nbsp;&nbsp;持此经者&nbsp;&nbsp;&nbsp;&nbsp;于家出家&nbsp;&nbsp;&nbsp;&nbsp;及非菩萨

&nbsp;&nbsp;&nbsp;&nbsp;应生慈悲&nbsp;&nbsp;&nbsp;&nbsp;斯等不闻&nbsp;&nbsp;&nbsp;&nbsp;不信是经&nbsp;&nbsp;&nbsp;&nbsp;则为大失

&nbsp;&nbsp;&nbsp;&nbsp;我得佛道&nbsp;&nbsp;&nbsp;&nbsp;以诸方便&nbsp;&nbsp;&nbsp;&nbsp;为说此法&nbsp;&nbsp;&nbsp;&nbsp;令住其中

&nbsp;&nbsp;&nbsp;&nbsp;譬如强力&nbsp;&nbsp;&nbsp;&nbsp;转轮之王&nbsp;&nbsp;&nbsp;&nbsp;兵战有功&nbsp;&nbsp;&nbsp;&nbsp;赏赐诸物

&nbsp;&nbsp;&nbsp;&nbsp;象马车乘&nbsp;&nbsp;&nbsp;&nbsp;严身之具&nbsp;&nbsp;&nbsp;&nbsp;及诸田宅&nbsp;&nbsp;&nbsp;&nbsp;聚落城邑

&nbsp;&nbsp;&nbsp;&nbsp;或与衣服&nbsp;&nbsp;&nbsp;&nbsp;种种珍宝&nbsp;&nbsp;&nbsp;&nbsp;奴婢财物&nbsp;&nbsp;&nbsp;&nbsp;欢喜赐与

&nbsp;&nbsp;&nbsp;&nbsp;如有勇健&nbsp;&nbsp;&nbsp;&nbsp;能为难事&nbsp;&nbsp;&nbsp;&nbsp;王解髻中&nbsp;&nbsp;&nbsp;&nbsp;明珠赐之

&nbsp;&nbsp;&nbsp;&nbsp;如来亦尔&nbsp;&nbsp;&nbsp;&nbsp;为诸法王&nbsp;&nbsp;&nbsp;&nbsp;忍辱大力&nbsp;&nbsp;&nbsp;&nbsp;智慧宝藏

&nbsp;&nbsp;&nbsp;&nbsp;以大慈悲&nbsp;&nbsp;&nbsp;&nbsp;如法化世&nbsp;&nbsp;&nbsp;&nbsp;见一切人&nbsp;&nbsp;&nbsp;&nbsp;受诸苦恼

&nbsp;&nbsp;&nbsp;&nbsp;欲求解脱&nbsp;&nbsp;&nbsp;&nbsp;与诸魔战&nbsp;&nbsp;&nbsp;&nbsp;为是众生&nbsp;&nbsp;&nbsp;&nbsp;说种种法

&nbsp;&nbsp;&nbsp;&nbsp;以大方便&nbsp;&nbsp;&nbsp;&nbsp;说此诸经

&nbsp;&nbsp;&nbsp;&nbsp;既知众生&nbsp;&nbsp;&nbsp;&nbsp;得其力已&nbsp;&nbsp;&nbsp;&nbsp;末后乃为&nbsp;&nbsp;&nbsp;&nbsp;说是法华

&nbsp;&nbsp;&nbsp;&nbsp;如王解髻&nbsp;&nbsp;&nbsp;&nbsp;明珠与之&nbsp;&nbsp;&nbsp;&nbsp;此经为尊&nbsp;&nbsp;&nbsp;&nbsp;众经中上

&nbsp;&nbsp;&nbsp;&nbsp;我常守护&nbsp;&nbsp;&nbsp;&nbsp;不妄开示&nbsp;&nbsp;&nbsp;&nbsp;今正是时&nbsp;&nbsp;&nbsp;&nbsp;为汝等说

&nbsp;&nbsp;&nbsp;&nbsp;我灭度后&nbsp;&nbsp;&nbsp;&nbsp;求佛道者&nbsp;&nbsp;&nbsp;&nbsp;欲得安隐&nbsp;&nbsp;&nbsp;&nbsp;演说斯经

&nbsp;&nbsp;&nbsp;&nbsp;应当亲近&nbsp;&nbsp;&nbsp;&nbsp;如是四法

&nbsp;&nbsp;&nbsp;&nbsp;读是经者&nbsp;&nbsp;&nbsp;&nbsp;常无忧恼

&nbsp;&nbsp;&nbsp;&nbsp;又无病痛&nbsp;&nbsp;&nbsp;&nbsp;颜色鲜白&nbsp;&nbsp;&nbsp;&nbsp;不生贫穷&nbsp;&nbsp;&nbsp;&nbsp;卑贱丑陋

&nbsp;&nbsp;&nbsp;&nbsp;众生乐见&nbsp;&nbsp;&nbsp;&nbsp;如慕贤圣&nbsp;&nbsp;&nbsp;&nbsp;天诸童子&nbsp;&nbsp;&nbsp;&nbsp;以为给使

&nbsp;&nbsp;&nbsp;&nbsp;刀杖不加&nbsp;&nbsp;&nbsp;&nbsp;毒不能害&nbsp;&nbsp;&nbsp;&nbsp;若人恶骂&nbsp;&nbsp;&nbsp;&nbsp;口则闭塞

&nbsp;&nbsp;&nbsp;&nbsp;游行无畏&nbsp;&nbsp;&nbsp;&nbsp;如师子王&nbsp;&nbsp;&nbsp;&nbsp;智慧光明&nbsp;&nbsp;&nbsp;&nbsp;如日之照

&nbsp;&nbsp;&nbsp;&nbsp;若于梦中&nbsp;&nbsp;&nbsp;&nbsp;但见妙事&nbsp;&nbsp;&nbsp;&nbsp;见诸如来&nbsp;&nbsp;&nbsp;&nbsp;坐师子座

&nbsp;&nbsp;&nbsp;&nbsp;诸比丘众&nbsp;&nbsp;&nbsp;&nbsp;围绕说法&nbsp;&nbsp;&nbsp;&nbsp;又见龙神&nbsp;&nbsp;&nbsp;&nbsp;阿修罗等

&nbsp;&nbsp;&nbsp;&nbsp;数如恒沙&nbsp;&nbsp;&nbsp;&nbsp;恭敬合掌&nbsp;&nbsp;&nbsp;&nbsp;自见其身&nbsp;&nbsp;&nbsp;&nbsp;而为说法

&nbsp;&nbsp;&nbsp;&nbsp;又见诸佛&nbsp;&nbsp;&nbsp;&nbsp;身相金色&nbsp;&nbsp;&nbsp;&nbsp;放无量光&nbsp;&nbsp;&nbsp;&nbsp;照于一切

&nbsp;&nbsp;&nbsp;&nbsp;以梵音声&nbsp;&nbsp;&nbsp;&nbsp;演说诸法&nbsp;&nbsp;&nbsp;&nbsp;佛为四众&nbsp;&nbsp;&nbsp;&nbsp;说无上法

&nbsp;&nbsp;&nbsp;&nbsp;见身处中&nbsp;&nbsp;&nbsp;&nbsp;合掌赞佛&nbsp;&nbsp;&nbsp;&nbsp;闻法欢喜&nbsp;&nbsp;&nbsp;&nbsp;而为供养

&nbsp;&nbsp;&nbsp;&nbsp;得陀罗尼&nbsp;&nbsp;&nbsp;&nbsp;证不退智&nbsp;&nbsp;&nbsp;&nbsp;佛知其心&nbsp;&nbsp;&nbsp;&nbsp;深入佛道

&nbsp;&nbsp;&nbsp;&nbsp;即为授记&nbsp;&nbsp;&nbsp;&nbsp;成最正觉&nbsp;&nbsp;&nbsp;&nbsp;汝善男子&nbsp;&nbsp;&nbsp;&nbsp;当于来世

&nbsp;&nbsp;&nbsp;&nbsp;得无量智&nbsp;&nbsp;&nbsp;&nbsp;佛之大道&nbsp;&nbsp;&nbsp;&nbsp;国土严净&nbsp;&nbsp;&nbsp;&nbsp;广大无比

&nbsp;&nbsp;&nbsp;&nbsp;亦有四众&nbsp;&nbsp;&nbsp;&nbsp;合掌听法

&nbsp;&nbsp;&nbsp;&nbsp;又见自身&nbsp;&nbsp;&nbsp;&nbsp;在山林中&nbsp;&nbsp;&nbsp;&nbsp;修习善法&nbsp;&nbsp;&nbsp;&nbsp;证诸实相

&nbsp;&nbsp;&nbsp;&nbsp;深入禅定&nbsp;&nbsp;&nbsp;&nbsp;见十方佛

&nbsp;&nbsp;&nbsp;&nbsp;诸佛身金色&nbsp;&nbsp;&nbsp;&nbsp;百福相庄严&nbsp;&nbsp;&nbsp;&nbsp;闻法为人说&nbsp;&nbsp;&nbsp;&nbsp;常有是好梦

&nbsp;&nbsp;&nbsp;&nbsp;又梦作国王&nbsp;&nbsp;&nbsp;&nbsp;舍宫殿眷属&nbsp;&nbsp;&nbsp;&nbsp;及上妙五欲&nbsp;&nbsp;&nbsp;&nbsp;行诣于道场

&nbsp;&nbsp;&nbsp;&nbsp;在菩提树下&nbsp;&nbsp;&nbsp;&nbsp;而处师子座&nbsp;&nbsp;&nbsp;&nbsp;求道过七日&nbsp;&nbsp;&nbsp;&nbsp;得诸佛之智

&nbsp;&nbsp;&nbsp;&nbsp;成无上道已&nbsp;&nbsp;&nbsp;&nbsp;起而转法轮&nbsp;&nbsp;&nbsp;&nbsp;为四众说法&nbsp;&nbsp;&nbsp;&nbsp;经千万亿劫

&nbsp;&nbsp;&nbsp;&nbsp;说无漏妙法&nbsp;&nbsp;&nbsp;&nbsp;度无量众生&nbsp;&nbsp;&nbsp;&nbsp;后当入涅槃&nbsp;&nbsp;&nbsp;&nbsp;如烟尽灯灭

&nbsp;&nbsp;&nbsp;&nbsp;若后恶世中&nbsp;&nbsp;&nbsp;&nbsp;说是第一法&nbsp;&nbsp;&nbsp;&nbsp;是人得大利&nbsp;&nbsp;&nbsp;&nbsp;如上诸功德

### 从地涌出品第十五

尔时，他方国土诸来菩萨摩诃萨，过八恒河沙数，于大众中起，合掌作礼，而白佛言：世尊！若听我等，于佛灭后，在此娑婆世界，勤加精进，护持读诵、书写、供养是经典者，当于此土而广说之。尔时，佛告诸菩萨摩诃萨众：止！善男子！不须汝等护持此经。所以者何？我娑婆世界，自有六万恒河沙等菩萨摩诃萨，一一菩萨，各有六万恒河沙眷属，是诸人等，能于我灭后，护持读诵广说此经。佛说是时，娑婆世界三千大千国土，地皆震裂，而于其中，有无量千万亿菩萨摩诃萨同时涌出。是诸菩萨，身皆金色，三十二相，无量光明，先尽在此娑婆世界之下，此界虚空中住。是诸菩萨，闻释迦牟尼佛所说音声，从下发来。一一菩萨，皆是大众唱导之首，各将六万恒河沙眷属，况将五万、四万、三万、二万、一万恒河沙等眷属者；况复乃至一恒河沙、半恒河沙、四分之一，乃至千万亿那由他分之一；况复千万亿那由他眷属；况复亿万眷属；况复千万、百万，乃至一万；况复一千、一百，乃至一十；况复将五、四、三、二、一弟子者；况复单己，乐远离行；如是等比，无量无边，算数譬喻所不能知。是诸菩萨从地出已，各诣虚空七宝妙塔多宝如来、释迦牟尼佛所；到已，向二世尊头面礼足。及至诸宝树下师子座上佛所，亦皆作礼，右绕三匝，合掌恭敬，以诸菩萨种种赞法而以赞叹，住在一面，欣乐瞻仰于二世尊。是诸菩萨摩诃萨，从初涌出，以诸菩萨种种赞法而赞于佛，如是时间，经五十小劫。是时，释迦牟尼佛默然而坐，及诸四众，亦皆默然，五十小劫，佛神力故，令诸大众谓如半日。尔时，四众亦以佛神力故，见诸菩萨，遍满无量百千万亿国土虚空。是菩萨众中，有四导师，一名上行，二名无边行，三名净行，四名安立行。是四菩萨，于其众中，最为上首、唱导之师；在大众前，各共合掌，观释迦牟尼佛，而问讯言：世尊！少病少恼，安乐行不？所应度者，受教易不？不令世尊生疲劳耶？尔时，四大菩萨而说偈言：

&nbsp;&nbsp;&nbsp;&nbsp;世尊安乐&nbsp;&nbsp;&nbsp;&nbsp;少病少恼&nbsp;&nbsp;&nbsp;&nbsp;教化众生&nbsp;&nbsp;&nbsp;&nbsp;得无疲倦

&nbsp;&nbsp;&nbsp;&nbsp;又诸众生&nbsp;&nbsp;&nbsp;&nbsp;受化易不&nbsp;&nbsp;&nbsp;&nbsp;不令世尊&nbsp;&nbsp;&nbsp;&nbsp;生疲劳耶

尔时，世尊于菩萨大众中，而作是言：如是！如是！诸善男子！如来安乐，少病少恼。诸众生等，易可化度，无有疲劳。所以者何？是诸众生，世世已来，常受我化，亦于过去诸佛恭敬尊重，种诸善根。此诸众生，始见我身，闻我所说，即皆信受，入如来慧。除先修习学小乘者，如是之人，我今亦令得闻是经，入于佛慧。尔时，诸大菩萨而说偈言：

&nbsp;&nbsp;&nbsp;&nbsp;善哉善哉&nbsp;&nbsp;&nbsp;&nbsp;大雄世尊&nbsp;&nbsp;&nbsp;&nbsp;诸众生等&nbsp;&nbsp;&nbsp;&nbsp;易可化度

&nbsp;&nbsp;&nbsp;&nbsp;能问诸佛&nbsp;&nbsp;&nbsp;&nbsp;甚深智慧&nbsp;&nbsp;&nbsp;&nbsp;闻已信行&nbsp;&nbsp;&nbsp;&nbsp;我等随喜

于时，世尊赞叹上首诸大菩萨：善哉！善哉！善男子！汝等能于如来发随喜心。尔时，弥勒菩萨及八千恒河沙诸菩萨众，皆作是念：我等从昔已来，不见不闻如是大菩萨摩诃萨众，从地涌出，住世尊前，合掌供养，问讯如来。时弥勒菩萨摩诃萨，知八千恒河沙诸菩萨等心之所念，并欲自决所疑，合掌向佛，以偈问曰：

&nbsp;&nbsp;&nbsp;&nbsp;无量千万亿&nbsp;&nbsp;&nbsp;&nbsp;大众诸菩萨&nbsp;&nbsp;&nbsp;&nbsp;昔所未曾见&nbsp;&nbsp;&nbsp;&nbsp;愿两足尊说

&nbsp;&nbsp;&nbsp;&nbsp;是从何所来&nbsp;&nbsp;&nbsp;&nbsp;以何因缘集&nbsp;&nbsp;&nbsp;&nbsp;巨身大神通&nbsp;&nbsp;&nbsp;&nbsp;智慧叵思议

&nbsp;&nbsp;&nbsp;&nbsp;其志念坚固&nbsp;&nbsp;&nbsp;&nbsp;有大忍辱力&nbsp;&nbsp;&nbsp;&nbsp;众生所乐见&nbsp;&nbsp;&nbsp;&nbsp;为从何所来

&nbsp;&nbsp;&nbsp;&nbsp;一一诸菩萨&nbsp;&nbsp;&nbsp;&nbsp;所将诸眷属&nbsp;&nbsp;&nbsp;&nbsp;其数无有量&nbsp;&nbsp;&nbsp;&nbsp;如恒河沙等

&nbsp;&nbsp;&nbsp;&nbsp;或有大菩萨&nbsp;&nbsp;&nbsp;&nbsp;将六万恒沙&nbsp;&nbsp;&nbsp;&nbsp;如是诸大众&nbsp;&nbsp;&nbsp;&nbsp;一心求佛道

&nbsp;&nbsp;&nbsp;&nbsp;是诸大师等&nbsp;&nbsp;&nbsp;&nbsp;六万恒河沙&nbsp;&nbsp;&nbsp;&nbsp;俱来供养佛&nbsp;&nbsp;&nbsp;&nbsp;及护持是经

&nbsp;&nbsp;&nbsp;&nbsp;将五万恒沙&nbsp;&nbsp;&nbsp;&nbsp;其数过于是&nbsp;&nbsp;&nbsp;&nbsp;四万及三万&nbsp;&nbsp;&nbsp;&nbsp;二万至一万

&nbsp;&nbsp;&nbsp;&nbsp;一千一百等&nbsp;&nbsp;&nbsp;&nbsp;乃至一恒沙&nbsp;&nbsp;&nbsp;&nbsp;半及三四分&nbsp;&nbsp;&nbsp;&nbsp;亿万分之一

&nbsp;&nbsp;&nbsp;&nbsp;千万那由他&nbsp;&nbsp;&nbsp;&nbsp;万亿诸弟子&nbsp;&nbsp;&nbsp;&nbsp;乃至于半亿&nbsp;&nbsp;&nbsp;&nbsp;其数复过上

&nbsp;&nbsp;&nbsp;&nbsp;百万至一万&nbsp;&nbsp;&nbsp;&nbsp;一千及一百&nbsp;&nbsp;&nbsp;&nbsp;五十与一十&nbsp;&nbsp;&nbsp;&nbsp;乃至三二一

&nbsp;&nbsp;&nbsp;&nbsp;单己无眷属&nbsp;&nbsp;&nbsp;&nbsp;乐于独处者&nbsp;&nbsp;&nbsp;&nbsp;俱来至佛所&nbsp;&nbsp;&nbsp;&nbsp;其数转过上

&nbsp;&nbsp;&nbsp;&nbsp;如是诸大众&nbsp;&nbsp;&nbsp;&nbsp;若人行筹数&nbsp;&nbsp;&nbsp;&nbsp;过于恒沙劫&nbsp;&nbsp;&nbsp;&nbsp;犹不能尽知

&nbsp;&nbsp;&nbsp;&nbsp;是诸大威德&nbsp;&nbsp;&nbsp;&nbsp;精进菩萨众&nbsp;&nbsp;&nbsp;&nbsp;谁为其说法&nbsp;&nbsp;&nbsp;&nbsp;教化而成就

&nbsp;&nbsp;&nbsp;&nbsp;从谁初发心&nbsp;&nbsp;&nbsp;&nbsp;称扬何佛法&nbsp;&nbsp;&nbsp;&nbsp;受持行谁经&nbsp;&nbsp;&nbsp;&nbsp;修习何佛道

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;神通大智力&nbsp;&nbsp;&nbsp;&nbsp;四方地震裂&nbsp;&nbsp;&nbsp;&nbsp;皆从中涌出

&nbsp;&nbsp;&nbsp;&nbsp;世尊我昔来&nbsp;&nbsp;&nbsp;&nbsp;未曾见是事&nbsp;&nbsp;&nbsp;&nbsp;愿说其所从&nbsp;&nbsp;&nbsp;&nbsp;国土之名号

&nbsp;&nbsp;&nbsp;&nbsp;我常游诸国&nbsp;&nbsp;&nbsp;&nbsp;未曾见是众&nbsp;&nbsp;&nbsp;&nbsp;我于此众中&nbsp;&nbsp;&nbsp;&nbsp;乃不识一人

&nbsp;&nbsp;&nbsp;&nbsp;忽然从地出&nbsp;&nbsp;&nbsp;&nbsp;愿说其因缘

&nbsp;&nbsp;&nbsp;&nbsp;今此之大会&nbsp;&nbsp;&nbsp;&nbsp;无量百千亿&nbsp;&nbsp;&nbsp;&nbsp;是诸菩萨等&nbsp;&nbsp;&nbsp;&nbsp;皆欲知此事

&nbsp;&nbsp;&nbsp;&nbsp;是诸菩萨众&nbsp;&nbsp;&nbsp;&nbsp;本末之因缘&nbsp;&nbsp;&nbsp;&nbsp;无量德世尊&nbsp;&nbsp;&nbsp;&nbsp;惟愿决众疑

尔时，释迦牟尼分身诸佛，从无量千万亿他方国土来者，在于八方诸宝树下，师子座上，结跏趺坐。其佛侍者，各各见是菩萨大众，于三千大千世界四方，从地涌出，住于虚空，各白其佛言：世尊！此诸无量无边阿僧祇菩萨大众，从何所来？尔时，诸佛各告侍者：诸善男子！且待须臾，有菩萨摩诃萨，名曰弥勒，释迦牟尼佛之所授记，次后作佛，已问斯事，佛今答之，汝等自当因是得闻。尔时，释迦牟尼佛告弥勒菩萨：善哉！善哉！阿逸多！乃能问佛如是大事。汝等当共一心，被精进铠，发坚固意，如来今欲显发宣示诸佛智慧，诸佛自在神通之力，诸佛师子奋迅之力，诸佛威猛大势之力。尔时，世尊欲重宣此义，而说偈言：

&nbsp;&nbsp;&nbsp;&nbsp;当精进一心&nbsp;&nbsp;&nbsp;&nbsp;我欲说此事&nbsp;&nbsp;&nbsp;&nbsp;勿得有疑悔&nbsp;&nbsp;&nbsp;&nbsp;佛智叵思议

&nbsp;&nbsp;&nbsp;&nbsp;汝今出信力&nbsp;&nbsp;&nbsp;&nbsp;住于忍善中&nbsp;&nbsp;&nbsp;&nbsp;昔所未闻法&nbsp;&nbsp;&nbsp;&nbsp;今皆当得闻

&nbsp;&nbsp;&nbsp;&nbsp;我今安慰汝&nbsp;&nbsp;&nbsp;&nbsp;勿得怀疑惧&nbsp;&nbsp;&nbsp;&nbsp;佛无不实语&nbsp;&nbsp;&nbsp;&nbsp;智慧不可量

&nbsp;&nbsp;&nbsp;&nbsp;所得第一法&nbsp;&nbsp;&nbsp;&nbsp;甚深叵分别&nbsp;&nbsp;&nbsp;&nbsp;如是今当说&nbsp;&nbsp;&nbsp;&nbsp;汝等一心听

尔时，世尊说此偈已，告弥勒菩萨：我今于此大众，宣告汝等。阿逸多！是诸大菩萨摩诃萨无量无数阿僧祇，从地涌出，汝等昔所未见者；我于是娑婆世界，得阿耨多罗三藐三菩提已，教化示导是诸菩萨，调伏其心，令发道意。此诸菩萨，皆于是娑婆世界下，此界虚空中住；于诸经典，读诵通利，思惟分别，正忆念。阿逸多！是诸善男子等，不乐在众，多有所说，常乐静处，勤行精进，未曾休息；亦不依止人天而住。常乐深智，无有障碍，亦常乐于诸佛之法，一心精进，求无上慧。尔时，世尊欲重宣此义，而说偈言：

&nbsp;&nbsp;&nbsp;&nbsp;阿逸汝当知&nbsp;&nbsp;&nbsp;&nbsp;是诸大菩萨&nbsp;&nbsp;&nbsp;&nbsp;从无数劫来&nbsp;&nbsp;&nbsp;&nbsp;修习佛智慧

&nbsp;&nbsp;&nbsp;&nbsp;悉是我所化&nbsp;&nbsp;&nbsp;&nbsp;令发大道心&nbsp;&nbsp;&nbsp;&nbsp;此等是我子

&nbsp;&nbsp;&nbsp;&nbsp;依止是世界&nbsp;&nbsp;&nbsp;&nbsp;常行头陀事&nbsp;&nbsp;&nbsp;&nbsp;志乐于静处&nbsp;&nbsp;&nbsp;&nbsp;舍大众愦闹

&nbsp;&nbsp;&nbsp;&nbsp;不乐多所说&nbsp;&nbsp;&nbsp;&nbsp;如是诸子等&nbsp;&nbsp;&nbsp;&nbsp;学习我道法&nbsp;&nbsp;&nbsp;&nbsp;昼夜常精进

&nbsp;&nbsp;&nbsp;&nbsp;为求佛道故&nbsp;&nbsp;&nbsp;&nbsp;在娑婆世界&nbsp;&nbsp;&nbsp;&nbsp;下方空中住&nbsp;&nbsp;&nbsp;&nbsp;志念力坚固

&nbsp;&nbsp;&nbsp;&nbsp;常勤求智慧&nbsp;&nbsp;&nbsp;&nbsp;说种种妙法&nbsp;&nbsp;&nbsp;&nbsp;其心无所畏

&nbsp;&nbsp;&nbsp;&nbsp;我于伽耶城&nbsp;&nbsp;&nbsp;&nbsp;菩提树下坐&nbsp;&nbsp;&nbsp;&nbsp;得成最正觉&nbsp;&nbsp;&nbsp;&nbsp;转无上法轮

&nbsp;&nbsp;&nbsp;&nbsp;尔乃教化之&nbsp;&nbsp;&nbsp;&nbsp;令初发道心&nbsp;&nbsp;&nbsp;&nbsp;今皆住不退&nbsp;&nbsp;&nbsp;&nbsp;悉当得成佛

&nbsp;&nbsp;&nbsp;&nbsp;我今说实语&nbsp;&nbsp;&nbsp;&nbsp;汝等一心信&nbsp;&nbsp;&nbsp;&nbsp;我从久远来&nbsp;&nbsp;&nbsp;&nbsp;教化是等众

尔时，弥勒菩萨摩诃萨，及无数诸菩萨等，心生疑惑，怪未曾有，而作是念：云何世尊于少时间，教化如是无量无边阿僧祇诸大菩萨，令住阿耨多罗三藐三菩提？即白佛言：世尊！如来为太子时，出于释宫，去伽耶城不远，坐于道场，得成阿耨多罗三藐三菩提；从是已来，始过四十余年。世尊！云何于此少时大作佛事，以佛势力，以佛功德，教化如是无量大菩萨众，当成阿耨多罗三藐三菩提？世尊！此大菩萨众，假使有人，于千万亿劫，数不能尽，不得其边；斯等久远已来，于无量无边诸佛所，植诸善根，成就菩萨道，常修梵行。世尊！如此之事，世所难信。譬如有人，色美发黑，年二十五，指百岁人，言是我子；其百岁人，亦指年少，言是我父，生育我等，是事难信。佛亦如是，得道已来，其实未久；而此大众诸菩萨等，已于无量千万亿劫，为佛道故，勤行精进，善入出住无量百千万亿三昧，得大神通，久修梵行，善能次第习诸善法，巧于问答。人中之宝，一切世间甚为希有。今日世尊方云，得佛道时，初令发心，教化示导，令向阿耨多罗三藐三菩提。世尊得佛未久，乃能作此大功德事？我等虽复信佛随宜所说，佛所出言，未曾虚妄，佛所知者，皆悉通达；然诸新发意菩萨，于佛灭后，若闻是语，或不信受而起破法罪业因缘。唯然，世尊！愿为解说，除我等疑，及未来世诸善男子，闻此事已，亦不生疑。尔时，弥勒菩萨欲重宣此义，而说偈言：

&nbsp;&nbsp;&nbsp;&nbsp;佛昔从释种&nbsp;&nbsp;&nbsp;&nbsp;出家近伽耶&nbsp;&nbsp;&nbsp;&nbsp;坐于菩提树&nbsp;&nbsp;&nbsp;&nbsp;尔来尚未久

&nbsp;&nbsp;&nbsp;&nbsp;此诸佛子等&nbsp;&nbsp;&nbsp;&nbsp;其数不可量&nbsp;&nbsp;&nbsp;&nbsp;久已行佛道&nbsp;&nbsp;&nbsp;&nbsp;住于神通力

&nbsp;&nbsp;&nbsp;&nbsp;善学菩萨道&nbsp;&nbsp;&nbsp;&nbsp;不染世间法&nbsp;&nbsp;&nbsp;&nbsp;如莲华在水&nbsp;&nbsp;&nbsp;&nbsp;从地而涌出

&nbsp;&nbsp;&nbsp;&nbsp;皆起恭敬心&nbsp;&nbsp;&nbsp;&nbsp;住于世尊前&nbsp;&nbsp;&nbsp;&nbsp;是事难思议&nbsp;&nbsp;&nbsp;&nbsp;云何而可信

&nbsp;&nbsp;&nbsp;&nbsp;佛得道甚近&nbsp;&nbsp;&nbsp;&nbsp;所成就甚多&nbsp;&nbsp;&nbsp;&nbsp;愿为除众疑&nbsp;&nbsp;&nbsp;&nbsp;如实分别说

&nbsp;&nbsp;&nbsp;&nbsp;譬如少壮人&nbsp;&nbsp;&nbsp;&nbsp;年始二十五&nbsp;&nbsp;&nbsp;&nbsp;示人百岁子&nbsp;&nbsp;&nbsp;&nbsp;发白而面皱

&nbsp;&nbsp;&nbsp;&nbsp;是等我所生&nbsp;&nbsp;&nbsp;&nbsp;子亦说是父&nbsp;&nbsp;&nbsp;&nbsp;父少而子老&nbsp;&nbsp;&nbsp;&nbsp;举世所不信

&nbsp;&nbsp;&nbsp;&nbsp;世尊亦如是&nbsp;&nbsp;&nbsp;&nbsp;得道来甚近&nbsp;&nbsp;&nbsp;&nbsp;是诸菩萨等&nbsp;&nbsp;&nbsp;&nbsp;志固无怯弱

&nbsp;&nbsp;&nbsp;&nbsp;从无量劫来&nbsp;&nbsp;&nbsp;&nbsp;而行菩萨道&nbsp;&nbsp;&nbsp;&nbsp;巧于难问答&nbsp;&nbsp;&nbsp;&nbsp;其心无所畏

&nbsp;&nbsp;&nbsp;&nbsp;忍辱心决定&nbsp;&nbsp;&nbsp;&nbsp;端正有威德&nbsp;&nbsp;&nbsp;&nbsp;十方佛所赞&nbsp;&nbsp;&nbsp;&nbsp;善能分别说

&nbsp;&nbsp;&nbsp;&nbsp;不乐在人众&nbsp;&nbsp;&nbsp;&nbsp;常好在禅定&nbsp;&nbsp;&nbsp;&nbsp;为求佛道故&nbsp;&nbsp;&nbsp;&nbsp;于下空中住

&nbsp;&nbsp;&nbsp;&nbsp;我等从佛闻&nbsp;&nbsp;&nbsp;&nbsp;于此事无疑&nbsp;&nbsp;&nbsp;&nbsp;愿佛为未来&nbsp;&nbsp;&nbsp;&nbsp;演说令开解

&nbsp;&nbsp;&nbsp;&nbsp;若有于此经&nbsp;&nbsp;&nbsp;&nbsp;生疑不信者&nbsp;&nbsp;&nbsp;&nbsp;即当堕恶道&nbsp;&nbsp;&nbsp;&nbsp;愿今为解说

&nbsp;&nbsp;&nbsp;&nbsp;是无量菩萨&nbsp;&nbsp;&nbsp;&nbsp;云何于少时&nbsp;&nbsp;&nbsp;&nbsp;教化令发心&nbsp;&nbsp;&nbsp;&nbsp;而住不退地

### 能如来寿量品第十六

尔时，佛告诸菩萨及一切大众：诸善男子！汝等当信解如来诚谛之语。复告大众：汝等当信解如来诚谛之语。又复告诸大众：汝等当信解如来诚谛之语。是时菩萨大众，弥勒为首，合掌白佛言：世尊！惟愿说之，我等当信受佛语。如是三白已。复言：惟愿说之，我等当信受佛语。尔时，世尊知诸菩萨三请不止，而告之言：汝等谛听。如来秘密神通之力。一切世间天人及阿修罗，皆谓：今释迦牟尼佛出释氏宫，去伽耶城不远，坐于道场，得阿耨多罗三藐三菩提。然善男子！我实成佛已来，无量无边百千万亿那由他劫。譬如五百千万亿那由他阿僧祇三千大千世界，假使有人抹为微尘，过于东方五百千万亿那由他阿僧祇国，乃下一尘；如是东行，尽是微尘。诸善男子，于意云何？是诸世界，可得思惟校计，知其数不？弥勒菩萨等，俱白佛言：世尊！是诸世界，无量无边，非算数所知，亦非心力所及。一切声闻、辟支佛，以无漏智，不能思惟知其限数。我等住阿惟越致地，于是事中，亦所不达。世尊！如是诸世界，无量无边。尔时，佛告大菩萨众：诸善男子！今当分明宣语汝等。是诸世界，若着微尘及不著者，尽以为尘；一尘一劫，我成佛已来，复过于此百千万亿那由他阿僧祇劫。自从是来，我常在此娑婆世界，说法教化；亦于余处百千万亿那由他阿僧祇国，导利众生。诸善男子！于是中间，我说然灯佛等，又复言其入于涅槃，如是皆以方便分别。诸善男子！若有众生来至我所，我以佛眼，观其信等诸根利钝，随所应度，处处自说名字不同、年纪大小，亦复现言当入涅槃。又以种种方便，说微妙法，能令众生发欢喜心。诸善男子！如来见诸众生，乐于小法，德薄垢重者，为是人说：我少出家，得阿耨多罗三藐三菩提。然我实成佛已来，久远若斯；但以方便教化众生，令入佛道，作如是说。诸善男子！如来所演经典，皆为度脱众生，或说己身，或说他身；或示己身，或示他身；或示己事，或示他事；诸所言说，皆实不虚。所以者何？如来如实知见三界之相，无有生死，若退若出，亦无在世及灭度者。非实非虚，非如非异，不如三界见于三界，如斯之事，如来明见，无有错谬。以诸众生有种种性、种种欲、种种行、种种忆想分别故；欲令生诸善根，以若干因缘、譬喻、言辞，种种说法，所作佛事，未曾暂废。如是，我成佛已来，甚大久远，寿命无量阿僧祇劫，常住不灭。诸善男子！我本行菩萨道，所成寿命，今犹未尽，复倍上数。然今非实灭度，而便唱言：当取灭度，如来以是方便，教化众生。所以者何？若佛久住于世，薄德之人，不种善根，贫穷下贱，贪着五欲，入于忆想妄见网中。若见如来常在不灭，便起憍恣，而怀厌怠，不能生难遭之想、恭敬之心。是故如来以方便说。比丘当知！诸佛出世，难可值遇。所以者何？诸薄德人，过无量百千万亿劫，或有见佛，或不见者，以此事故，我作是言：诸比丘！如来难可得见！斯众生等闻如是语，必当生于难遭之想，心怀恋慕，渴仰于佛，便种善根；是故如来虽不实灭，而言灭度。又善男子！诸佛如来，法皆如是，为度众生，皆实不虚。譬如良医，智慧聪达，明练方药，善治众病。其人多诸子息，若十、二十乃至百数，以有事缘，远至余国。诸子于后，饮他毒药，药发闷乱，宛转于地。是时，其父还来归家，诸子饮毒，或失本心，或不失者，遥见其父，皆大欢喜，拜跪问讯，善安隐归，我等愚痴，误服毒药，愿见救疗，更赐寿命。父见子等苦恼如是，依诸经方，求好药草，色香美味，皆悉具足，捣筛和合，与子令服。而作是言：此大良药，色香美味，皆悉具足，汝等可服，速除苦恼，无复众患。其诸子中，不失心者，见此良药，色香俱好，即便服之，病尽除愈。余失心者，见其父来，虽亦欢喜问讯，求索治病，然与其药，而不肯服。所以者何？毒气深入，失本心故，于此好色香药，而谓不美。父作是念：此子可愍，为毒所中，心皆颠倒，虽见我喜，求索救疗，如是好药，而不肯服；我今当设方便，令服此药。即作是言：汝等当知！我今衰老，死时已至，是好良药，今留在此，汝可取服，勿忧不瘥。作是教已，复至他国，遣使还告，汝父已死。是时诸子闻父背丧，心大忧恼。而作是念：若父在者，慈愍我等，能见救护；今者舍我，远丧他国，自惟孤露，无复恃怙。常怀悲感，心遂醒悟，乃知此药色香美味，即取服之，毒病皆愈。其父闻子悉已得瘥，寻便来归，咸使见之。诸善男子！于意云何？颇有人能说此良医虚妄罪不？不也！世尊！佛言：我亦如是！成佛已来，无量无边百千万亿那由他阿僧祇劫，为众生故，以方便力，言当灭度，亦无有能如法说我虚妄过者。尔时，世尊欲重宣此义，而说偈言：

&nbsp;&nbsp;&nbsp;&nbsp;自我得佛来&nbsp;&nbsp;&nbsp;&nbsp;所经诸劫数&nbsp;&nbsp;&nbsp;&nbsp;无量百千万&nbsp;&nbsp;&nbsp;&nbsp;亿载阿僧祇

&nbsp;&nbsp;&nbsp;&nbsp;常说法教化&nbsp;&nbsp;&nbsp;&nbsp;无数亿众生&nbsp;&nbsp;&nbsp;&nbsp;令入于佛道&nbsp;&nbsp;&nbsp;&nbsp;尔来无量劫

&nbsp;&nbsp;&nbsp;&nbsp;为度众生故&nbsp;&nbsp;&nbsp;&nbsp;方便现涅槃&nbsp;&nbsp;&nbsp;&nbsp;而实不灭度&nbsp;&nbsp;&nbsp;&nbsp;常住此说法

&nbsp;&nbsp;&nbsp;&nbsp;我常住于此&nbsp;&nbsp;&nbsp;&nbsp;以诸神通力&nbsp;&nbsp;&nbsp;&nbsp;令颠倒众生&nbsp;&nbsp;&nbsp;&nbsp;虽近而不见

&nbsp;&nbsp;&nbsp;&nbsp;众见我灭度&nbsp;&nbsp;&nbsp;&nbsp;广供养舍利&nbsp;&nbsp;&nbsp;&nbsp;咸皆怀恋慕&nbsp;&nbsp;&nbsp;&nbsp;而生渴仰心

&nbsp;&nbsp;&nbsp;&nbsp;众生既信伏&nbsp;&nbsp;&nbsp;&nbsp;质直意柔软&nbsp;&nbsp;&nbsp;&nbsp;一心欲见佛&nbsp;&nbsp;&nbsp;&nbsp;不自惜身命

&nbsp;&nbsp;&nbsp;&nbsp;时我及众僧&nbsp;&nbsp;&nbsp;&nbsp;俱出灵鹫山&nbsp;&nbsp;&nbsp;&nbsp;我时语众生&nbsp;&nbsp;&nbsp;&nbsp;常在此不灭

&nbsp;&nbsp;&nbsp;&nbsp;以方便力故&nbsp;&nbsp;&nbsp;&nbsp;现有灭不灭

&nbsp;&nbsp;&nbsp;&nbsp;余国有众生&nbsp;&nbsp;&nbsp;&nbsp;恭敬信乐者&nbsp;&nbsp;&nbsp;&nbsp;我复于彼中&nbsp;&nbsp;&nbsp;&nbsp;为说无上法

&nbsp;&nbsp;&nbsp;&nbsp;汝等不闻此&nbsp;&nbsp;&nbsp;&nbsp;但谓我灭度&nbsp;&nbsp;&nbsp;&nbsp;我见诸众生&nbsp;&nbsp;&nbsp;&nbsp;没在于苦恼

&nbsp;&nbsp;&nbsp;&nbsp;故不为现身&nbsp;&nbsp;&nbsp;&nbsp;令其生渴仰&nbsp;&nbsp;&nbsp;&nbsp;因其心恋慕&nbsp;&nbsp;&nbsp;&nbsp;乃出为说法

&nbsp;&nbsp;&nbsp;&nbsp;神通力如是&nbsp;&nbsp;&nbsp;&nbsp;于阿僧祇劫&nbsp;&nbsp;&nbsp;&nbsp;常在灵鹫山&nbsp;&nbsp;&nbsp;&nbsp;及余诸住处

&nbsp;&nbsp;&nbsp;&nbsp;众生见劫尽&nbsp;&nbsp;&nbsp;&nbsp;大火所烧时&nbsp;&nbsp;&nbsp;&nbsp;我此土安隐&nbsp;&nbsp;&nbsp;&nbsp;天人常充满

&nbsp;&nbsp;&nbsp;&nbsp;园林诸堂阁&nbsp;&nbsp;&nbsp;&nbsp;种种宝庄严&nbsp;&nbsp;&nbsp;&nbsp;宝树多华果&nbsp;&nbsp;&nbsp;&nbsp;众生所游乐

&nbsp;&nbsp;&nbsp;&nbsp;诸天击天鼓&nbsp;&nbsp;&nbsp;&nbsp;常作众伎乐&nbsp;&nbsp;&nbsp;&nbsp;雨曼陀罗华&nbsp;&nbsp;&nbsp;&nbsp;散佛及大众

&nbsp;&nbsp;&nbsp;&nbsp;我净土不毁&nbsp;&nbsp;&nbsp;&nbsp;而众见烧尽&nbsp;&nbsp;&nbsp;&nbsp;忧怖诸苦恼&nbsp;&nbsp;&nbsp;&nbsp;如是悉充满

&nbsp;&nbsp;&nbsp;&nbsp;是诸罪众生&nbsp;&nbsp;&nbsp;&nbsp;以恶业因缘&nbsp;&nbsp;&nbsp;&nbsp;过阿僧祇劫&nbsp;&nbsp;&nbsp;&nbsp;不闻三宝名

&nbsp;&nbsp;&nbsp;&nbsp;诸有修功德&nbsp;&nbsp;&nbsp;&nbsp;柔和质直者&nbsp;&nbsp;&nbsp;&nbsp;则皆见我身&nbsp;&nbsp;&nbsp;&nbsp;在此而说法

&nbsp;&nbsp;&nbsp;&nbsp;或时为此众&nbsp;&nbsp;&nbsp;&nbsp;说佛寿无量&nbsp;&nbsp;&nbsp;&nbsp;久乃见佛者&nbsp;&nbsp;&nbsp;&nbsp;为说佛难值

&nbsp;&nbsp;&nbsp;&nbsp;我智力如是&nbsp;&nbsp;&nbsp;&nbsp;慧光照无量&nbsp;&nbsp;&nbsp;&nbsp;寿命无数劫&nbsp;&nbsp;&nbsp;&nbsp;久修业所得

&nbsp;&nbsp;&nbsp;&nbsp;汝等有智者&nbsp;&nbsp;&nbsp;&nbsp;勿于此生疑&nbsp;&nbsp;&nbsp;&nbsp;当断令永尽&nbsp;&nbsp;&nbsp;&nbsp;佛语实不虚

&nbsp;&nbsp;&nbsp;&nbsp;如医善方便&nbsp;&nbsp;&nbsp;&nbsp;为治狂子故&nbsp;&nbsp;&nbsp;&nbsp;实在而言死&nbsp;&nbsp;&nbsp;&nbsp;无能说虚妄

&nbsp;&nbsp;&nbsp;&nbsp;我亦为世父&nbsp;&nbsp;&nbsp;&nbsp;救诸苦患者&nbsp;&nbsp;&nbsp;&nbsp;为凡夫颠倒&nbsp;&nbsp;&nbsp;&nbsp;实在而言灭

&nbsp;&nbsp;&nbsp;&nbsp;以常见我故&nbsp;&nbsp;&nbsp;&nbsp;而生憍恣心&nbsp;&nbsp;&nbsp;&nbsp;放逸着五欲&nbsp;&nbsp;&nbsp;&nbsp;堕于恶道中

&nbsp;&nbsp;&nbsp;&nbsp;我常知众生&nbsp;&nbsp;&nbsp;&nbsp;行道不行道&nbsp;&nbsp;&nbsp;&nbsp;随所应可度&nbsp;&nbsp;&nbsp;&nbsp;为说种种法

&nbsp;&nbsp;&nbsp;&nbsp;每自作是意&nbsp;&nbsp;&nbsp;&nbsp;以何令众生&nbsp;&nbsp;&nbsp;&nbsp;得入无上慧&nbsp;&nbsp;&nbsp;&nbsp;速成就佛身

### 分别功德品第十七

尔时，大会闻佛说寿命劫数长远如是，无量无边阿僧祇众生，得大饶益。于时，世尊告弥勒菩萨摩诃萨：阿逸多！我说是如来寿命长远时，六百八十万亿那由他恒河沙众生，得无生法忍；复有千倍菩萨摩诃萨，得闻持陀罗尼门；复有一世界微尘数菩萨摩诃萨，得乐说无碍辩才；复有一世界微尘数菩萨摩诃萨，得百千万亿无量旋陀罗尼；复有三千大千世界微尘数菩萨摩诃萨，能转不退法轮；复有二千中国土微尘数菩萨摩诃萨，能转清净法轮；复有小千国土微尘数菩萨摩诃萨，八生当得阿耨多罗三藐三菩提；复有四四天下微尘数菩萨摩诃萨，四生当得阿耨多罗三藐三菩提；复有三四天下微尘数菩萨摩诃萨，三生当得阿耨多罗三藐三菩提；复有二四天下微尘数菩萨摩诃萨，二生当得阿耨多罗三藐三菩提；复有一四天下微尘数菩萨摩诃萨，一生当得阿耨多罗三藐三菩提；复有八世界微尘数众生，皆发阿耨多罗三藐三菩提心。佛说是诸菩萨摩诃萨得大法利时，于虚空中，雨曼陀罗华、摩诃曼陀罗华，以散无量百千万亿宝树下，师子座上诸佛，并散七宝塔中，师子座上释迦牟尼佛及久灭度多宝如来，亦散一切诸大菩萨及四部众。又雨细末、栴檀、沉水香等，于虚空中，天鼓自鸣，妙声深远；又雨千种天衣，垂诸璎珞，真珠璎珞、摩尼珠璎珞、如意珠璎珞，遍于九方，众宝香炉，烧无价香，自然周至，供养大会。一一佛上，有诸菩萨，执持幡盖，次第而上，至于梵天。是诸菩萨，以妙音声，歌无量颂，赞叹诸佛。尔时，弥勒菩萨从座而起，偏袒右肩，合掌向佛，而说偈言：

&nbsp;&nbsp;&nbsp;&nbsp;佛说希有法&nbsp;&nbsp;&nbsp;&nbsp;昔所未曾闻&nbsp;&nbsp;&nbsp;&nbsp;世尊有大力&nbsp;&nbsp;&nbsp;&nbsp;寿命不可量

&nbsp;&nbsp;&nbsp;&nbsp;无数诸佛子&nbsp;&nbsp;&nbsp;&nbsp;闻世尊分别&nbsp;&nbsp;&nbsp;&nbsp;说得法利者&nbsp;&nbsp;&nbsp;&nbsp;欢喜充遍身

&nbsp;&nbsp;&nbsp;&nbsp;或住不退地&nbsp;&nbsp;&nbsp;&nbsp;或得陀罗尼&nbsp;&nbsp;&nbsp;&nbsp;或无碍乐说&nbsp;&nbsp;&nbsp;&nbsp;万亿旋总持

&nbsp;&nbsp;&nbsp;&nbsp;或有大千界&nbsp;&nbsp;&nbsp;&nbsp;微尘数菩萨&nbsp;&nbsp;&nbsp;&nbsp;各各皆能转&nbsp;&nbsp;&nbsp;&nbsp;不退之法轮

&nbsp;&nbsp;&nbsp;&nbsp;复有中千界&nbsp;&nbsp;&nbsp;&nbsp;微尘数菩萨&nbsp;&nbsp;&nbsp;&nbsp;各各皆能转&nbsp;&nbsp;&nbsp;&nbsp;清净之法轮

&nbsp;&nbsp;&nbsp;&nbsp;复有小千界&nbsp;&nbsp;&nbsp;&nbsp;微尘数菩萨&nbsp;&nbsp;&nbsp;&nbsp;余各八生在&nbsp;&nbsp;&nbsp;&nbsp;当得成佛道

&nbsp;&nbsp;&nbsp;&nbsp;复有四三二&nbsp;&nbsp;&nbsp;&nbsp;如此四天下&nbsp;&nbsp;&nbsp;&nbsp;微尘诸菩萨&nbsp;&nbsp;&nbsp;&nbsp;随数生成佛

&nbsp;&nbsp;&nbsp;&nbsp;或一四天下&nbsp;&nbsp;&nbsp;&nbsp;微尘数菩萨&nbsp;&nbsp;&nbsp;&nbsp;余有一生在&nbsp;&nbsp;&nbsp;&nbsp;当成一切智

&nbsp;&nbsp;&nbsp;&nbsp;如是等众生&nbsp;&nbsp;&nbsp;&nbsp;闻佛寿长远&nbsp;&nbsp;&nbsp;&nbsp;得无量无漏&nbsp;&nbsp;&nbsp;&nbsp;清净之果报

&nbsp;&nbsp;&nbsp;&nbsp;复有八世界&nbsp;&nbsp;&nbsp;&nbsp;微尘数众生&nbsp;&nbsp;&nbsp;&nbsp;闻佛说寿命&nbsp;&nbsp;&nbsp;&nbsp;皆发无上心

&nbsp;&nbsp;&nbsp;&nbsp;世尊说无量&nbsp;&nbsp;&nbsp;&nbsp;不可思议法&nbsp;&nbsp;&nbsp;&nbsp;多有所饶益&nbsp;&nbsp;&nbsp;&nbsp;如虚空无边

&nbsp;&nbsp;&nbsp;&nbsp;雨天曼陀罗&nbsp;&nbsp;&nbsp;&nbsp;摩诃曼陀罗&nbsp;&nbsp;&nbsp;&nbsp;释梵如恒沙&nbsp;&nbsp;&nbsp;&nbsp;无数佛土来

&nbsp;&nbsp;&nbsp;&nbsp;雨栴檀沉水&nbsp;&nbsp;&nbsp;&nbsp;缤纷而乱坠&nbsp;&nbsp;&nbsp;&nbsp;如鸟飞空下&nbsp;&nbsp;&nbsp;&nbsp;供散于诸佛

&nbsp;&nbsp;&nbsp;&nbsp;天鼓虚空中&nbsp;&nbsp;&nbsp;&nbsp;自然出妙声&nbsp;&nbsp;&nbsp;&nbsp;天衣千万种&nbsp;&nbsp;&nbsp;&nbsp;旋转而来下

&nbsp;&nbsp;&nbsp;&nbsp;众宝妙香炉&nbsp;&nbsp;&nbsp;&nbsp;烧无价之香&nbsp;&nbsp;&nbsp;&nbsp;自然悉周遍&nbsp;&nbsp;&nbsp;&nbsp;供养诸世尊

&nbsp;&nbsp;&nbsp;&nbsp;其大菩萨众&nbsp;&nbsp;&nbsp;&nbsp;执七宝幡盖&nbsp;&nbsp;&nbsp;&nbsp;高妙万亿种&nbsp;&nbsp;&nbsp;&nbsp;次第至梵天

&nbsp;&nbsp;&nbsp;&nbsp;一一诸佛前&nbsp;&nbsp;&nbsp;&nbsp;宝幢悬胜幡&nbsp;&nbsp;&nbsp;&nbsp;亦以千万偈&nbsp;&nbsp;&nbsp;&nbsp;歌咏诸如来

&nbsp;&nbsp;&nbsp;&nbsp;如是种种事&nbsp;&nbsp;&nbsp;&nbsp;昔所未曾有&nbsp;&nbsp;&nbsp;&nbsp;闻佛寿无量&nbsp;&nbsp;&nbsp;&nbsp;一切皆欢喜

&nbsp;&nbsp;&nbsp;&nbsp;佛名闻十方&nbsp;&nbsp;&nbsp;&nbsp;广饶益众生&nbsp;&nbsp;&nbsp;&nbsp;一切具善根&nbsp;&nbsp;&nbsp;&nbsp;以助无上心

尔时，佛告弥勒菩萨摩诃萨：阿逸多！其有众生，闻佛寿命长远如是，乃至能生一念信解，所得功德，无有限量。若有善男子、善女人，为阿耨多罗三藐三菩提故，于八十万亿那由他劫，行五波罗蜜：檀波罗蜜、尸罗波罗蜜、羼提波罗蜜、毗梨耶波罗蜜、禅波罗蜜，除般若波罗蜜，以是功德比前功德，百分、千分、百千万亿分不及其一，乃至算数譬喻所不能知。若善男子、善女人，有如是功德，于阿耨多罗三藐三菩提退者，无有是处。尔时，世尊欲重宣此义，而说偈言：

&nbsp;&nbsp;&nbsp;&nbsp;若人求佛慧&nbsp;&nbsp;&nbsp;&nbsp;于八十万亿&nbsp;&nbsp;&nbsp;&nbsp;那由他劫数&nbsp;&nbsp;&nbsp;&nbsp;行五波罗蜜

&nbsp;&nbsp;&nbsp;&nbsp;于是诸劫中&nbsp;&nbsp;&nbsp;&nbsp;布施供养佛&nbsp;&nbsp;&nbsp;&nbsp;及缘觉弟子&nbsp;&nbsp;&nbsp;&nbsp;并诸菩萨众

&nbsp;&nbsp;&nbsp;&nbsp;珍异之饮食&nbsp;&nbsp;&nbsp;&nbsp;上服与卧具&nbsp;&nbsp;&nbsp;&nbsp;栴檀立精舍&nbsp;&nbsp;&nbsp;&nbsp;以园林庄严

&nbsp;&nbsp;&nbsp;&nbsp;如是等布施&nbsp;&nbsp;&nbsp;&nbsp;种种皆微妙&nbsp;&nbsp;&nbsp;&nbsp;尽此诸劫数&nbsp;&nbsp;&nbsp;&nbsp;以回向佛道

&nbsp;&nbsp;&nbsp;&nbsp;若复持禁戒&nbsp;&nbsp;&nbsp;&nbsp;清净无缺漏&nbsp;&nbsp;&nbsp;&nbsp;求于无上道&nbsp;&nbsp;&nbsp;&nbsp;诸佛之所叹

&nbsp;&nbsp;&nbsp;&nbsp;若复行忍辱&nbsp;&nbsp;&nbsp;&nbsp;住于调柔地&nbsp;&nbsp;&nbsp;&nbsp;设众恶来加&nbsp;&nbsp;&nbsp;&nbsp;其心不倾动

&nbsp;&nbsp;&nbsp;&nbsp;诸有得法者&nbsp;&nbsp;&nbsp;&nbsp;怀于增上慢&nbsp;&nbsp;&nbsp;&nbsp;为斯所轻恼&nbsp;&nbsp;&nbsp;&nbsp;如是亦能忍

&nbsp;&nbsp;&nbsp;&nbsp;若复勤精进&nbsp;&nbsp;&nbsp;&nbsp;志念常坚固&nbsp;&nbsp;&nbsp;&nbsp;于无量亿劫&nbsp;&nbsp;&nbsp;&nbsp;一心不懈息

&nbsp;&nbsp;&nbsp;&nbsp;又于无数劫&nbsp;&nbsp;&nbsp;&nbsp;住于空闲处&nbsp;&nbsp;&nbsp;&nbsp;若坐若经行&nbsp;&nbsp;&nbsp;&nbsp;除睡常摄心

&nbsp;&nbsp;&nbsp;&nbsp;以是因缘故&nbsp;&nbsp;&nbsp;&nbsp;能生诸禅定&nbsp;&nbsp;&nbsp;&nbsp;八十亿万劫&nbsp;&nbsp;&nbsp;&nbsp;安住心不乱

&nbsp;&nbsp;&nbsp;&nbsp;持此一心福&nbsp;&nbsp;&nbsp;&nbsp;愿求无上道&nbsp;&nbsp;&nbsp;&nbsp;我得一切智&nbsp;&nbsp;&nbsp;&nbsp;尽诸禅定际

&nbsp;&nbsp;&nbsp;&nbsp;是人于百千&nbsp;&nbsp;&nbsp;&nbsp;万亿劫数中&nbsp;&nbsp;&nbsp;&nbsp;行此诸功德&nbsp;&nbsp;&nbsp;&nbsp;如上之所说

&nbsp;&nbsp;&nbsp;&nbsp;有善男女等&nbsp;&nbsp;&nbsp;&nbsp;闻我说寿命&nbsp;&nbsp;&nbsp;&nbsp;乃至一念信&nbsp;&nbsp;&nbsp;&nbsp;其福过于彼

&nbsp;&nbsp;&nbsp;&nbsp;若人悉无有&nbsp;&nbsp;&nbsp;&nbsp;一切诸疑悔&nbsp;&nbsp;&nbsp;&nbsp;深心须臾信&nbsp;&nbsp;&nbsp;&nbsp;其福为如此

&nbsp;&nbsp;&nbsp;&nbsp;其有诸菩萨&nbsp;&nbsp;&nbsp;&nbsp;无量劫行道&nbsp;&nbsp;&nbsp;&nbsp;闻我说寿命&nbsp;&nbsp;&nbsp;&nbsp;是则能信受

&nbsp;&nbsp;&nbsp;&nbsp;如是诸人等&nbsp;&nbsp;&nbsp;&nbsp;顶受此经典&nbsp;&nbsp;&nbsp;&nbsp;愿我于未来&nbsp;&nbsp;&nbsp;&nbsp;长寿度众生

&nbsp;&nbsp;&nbsp;&nbsp;如今日世尊&nbsp;&nbsp;&nbsp;&nbsp;诸释中之王&nbsp;&nbsp;&nbsp;&nbsp;道场师子吼&nbsp;&nbsp;&nbsp;&nbsp;说法无所畏

&nbsp;&nbsp;&nbsp;&nbsp;我等未来世&nbsp;&nbsp;&nbsp;&nbsp;一切所尊敬&nbsp;&nbsp;&nbsp;&nbsp;坐于道场时&nbsp;&nbsp;&nbsp;&nbsp;说寿亦如是

&nbsp;&nbsp;&nbsp;&nbsp;若有深心者&nbsp;&nbsp;&nbsp;&nbsp;清净而质直&nbsp;&nbsp;&nbsp;&nbsp;多闻能总持&nbsp;&nbsp;&nbsp;&nbsp;随义解佛语

&nbsp;&nbsp;&nbsp;&nbsp;如是之人等&nbsp;&nbsp;&nbsp;&nbsp;于此无有疑

又阿逸多！若有闻佛寿命长远，解其言趣，是人所得功德，无有限量，能起如来无上之慧。何况广闻是经，若教人闻，若自持，若教人持，若自书，若教人书，若以华、香、璎珞、幢幡、缯盖、香油、酥灯，供养经卷，是人功德，无量无边，能生一切种智。阿逸多！若善男子、善女人，闻我说寿命长远，深心信解，则为见佛常在耆阇崛山，共大菩萨，诸声闻众，围绕说法。又见此娑婆世界，其地琉璃，坦然平正，阎浮檀金，以界八道，宝树行列，诸台楼观，皆悉宝成，其菩萨众，咸处其中。若有能如是观者，当知是为深信解相。又复如来灭后，若闻是经而不毁訾，起随喜心，当知已为深信解相；何况读诵受持之者，斯人则为顶戴如来。阿逸多！是善男子、善女人，不须为我复起塔寺，及作僧坊，以四事供养众僧。所以者何？是善男子、善女人，受持读诵是经典者，为已起塔，造立僧坊，供养众僧。则为以佛舍利起七宝塔，高广渐小至于梵天，悬诸幡盖及众宝铃，华、香、璎珞、末香、涂香、烧香、众鼓伎乐、箫笛、箜篌，种种舞戏，以妙音声，歌呗赞颂，则为于无量千万亿劫，作是供养已。阿逸多！若我灭后，闻是经典，有能受持，若自书，若教人书，则为起立僧坊，以赤栴檀作诸殿堂三十有二，高八多罗树，高广严好，百千比丘于其中止。园林浴池，经行禅窟，衣服、饮食、床褥、汤药，一切乐具，充满其中。如是僧坊堂阁若干百千万亿，其数无量，以此现前，供养于我及比丘僧。是故我说，如来灭后，若有受持读诵，为他人说，若自书，若教人书，供养经卷，不须复起塔寺，及造僧坊，供养众僧。况复有人，能持是经，兼行布施、持戒、忍辱、精进、一心、智慧，其德最胜，无量无边。譬如虚空，东西南北、四维上下，无量无边；是人功德，亦复如是无量无边，疾至一切种智。若人读诵受持是经，为他人说，若自书，若教人书，复能起塔及造僧坊，供养赞叹声闻众僧，亦以百千万亿赞叹之法，赞叹菩萨功德，又为他人种种因缘，随义解说此法华经；复能清净持戒，与柔和者而共同止，忍辱无瞋，志念坚固，常贵坐禅，得诸深定，精进勇猛，摄诸善法，利根智慧，善答问难。阿逸多！若我灭后，诸善男子、善女人，受持读诵是经典者，复有如是诸善功德，当知是人，已趣道场，近阿耨多罗三藐三菩提，坐道树下。阿逸多！是善男子、善女人，若坐、若立、若行处，此中便应起塔，一切天人皆应供养，如佛之塔。尔时，世尊欲重宣此义，而说偈言：

&nbsp;&nbsp;&nbsp;&nbsp;若我灭度后&nbsp;&nbsp;&nbsp;&nbsp;能奉持此经&nbsp;&nbsp;&nbsp;&nbsp;斯人福无量&nbsp;&nbsp;&nbsp;&nbsp;如上之所说

&nbsp;&nbsp;&nbsp;&nbsp;是则为具足&nbsp;&nbsp;&nbsp;&nbsp;一切诸供养&nbsp;&nbsp;&nbsp;&nbsp;以舍利起塔&nbsp;&nbsp;&nbsp;&nbsp;七宝而庄严

&nbsp;&nbsp;&nbsp;&nbsp;表刹甚高广&nbsp;&nbsp;&nbsp;&nbsp;渐小至梵天&nbsp;&nbsp;&nbsp;&nbsp;宝铃千万亿&nbsp;&nbsp;&nbsp;&nbsp;风动出妙音

&nbsp;&nbsp;&nbsp;&nbsp;又于无量劫&nbsp;&nbsp;&nbsp;&nbsp;而供养此塔&nbsp;&nbsp;&nbsp;&nbsp;华香诸璎珞&nbsp;&nbsp;&nbsp;&nbsp;天衣众伎乐

&nbsp;&nbsp;&nbsp;&nbsp;燃香油苏灯&nbsp;&nbsp;&nbsp;&nbsp;周匝常照明&nbsp;&nbsp;&nbsp;&nbsp;恶世法末时&nbsp;&nbsp;&nbsp;&nbsp;能持是经者

&nbsp;&nbsp;&nbsp;&nbsp;则为已如上&nbsp;&nbsp;&nbsp;&nbsp;具足诸供养

&nbsp;&nbsp;&nbsp;&nbsp;若能持此经&nbsp;&nbsp;&nbsp;&nbsp;则如佛现在&nbsp;&nbsp;&nbsp;&nbsp;以牛头栴檀&nbsp;&nbsp;&nbsp;&nbsp;起僧坊供养

&nbsp;&nbsp;&nbsp;&nbsp;堂有三十二&nbsp;&nbsp;&nbsp;&nbsp;高八多罗树&nbsp;&nbsp;&nbsp;&nbsp;上馔妙衣服&nbsp;&nbsp;&nbsp;&nbsp;床卧皆具足

&nbsp;&nbsp;&nbsp;&nbsp;百千众住处&nbsp;&nbsp;&nbsp;&nbsp;园林诸浴池&nbsp;&nbsp;&nbsp;&nbsp;经行及禅窟&nbsp;&nbsp;&nbsp;&nbsp;种种皆严好

&nbsp;&nbsp;&nbsp;&nbsp;若有信解心&nbsp;&nbsp;&nbsp;&nbsp;受持读诵书&nbsp;&nbsp;&nbsp;&nbsp;若复教人书&nbsp;&nbsp;&nbsp;&nbsp;及供养经卷

&nbsp;&nbsp;&nbsp;&nbsp;散华香末香&nbsp;&nbsp;&nbsp;&nbsp;以须曼薝卜&nbsp;&nbsp;&nbsp;&nbsp;阿提目多伽&nbsp;&nbsp;&nbsp;&nbsp;薰油常然之

&nbsp;&nbsp;&nbsp;&nbsp;如是供养者&nbsp;&nbsp;&nbsp;&nbsp;得无量功德&nbsp;&nbsp;&nbsp;&nbsp;如虚空无边&nbsp;&nbsp;&nbsp;&nbsp;其福亦如是

&nbsp;&nbsp;&nbsp;&nbsp;况复持此经&nbsp;&nbsp;&nbsp;&nbsp;兼布施持戒&nbsp;&nbsp;&nbsp;&nbsp;忍辱乐禅定&nbsp;&nbsp;&nbsp;&nbsp;不瞋不恶口

&nbsp;&nbsp;&nbsp;&nbsp;恭敬于塔庙&nbsp;&nbsp;&nbsp;&nbsp;谦下诸比丘&nbsp;&nbsp;&nbsp;&nbsp;远离自高心&nbsp;&nbsp;&nbsp;&nbsp;常思惟智慧

&nbsp;&nbsp;&nbsp;&nbsp;有问难不瞋&nbsp;&nbsp;&nbsp;&nbsp;随顺为解说&nbsp;&nbsp;&nbsp;&nbsp;若能行是行&nbsp;&nbsp;&nbsp;&nbsp;功德不可量

&nbsp;&nbsp;&nbsp;&nbsp;若见此法师&nbsp;&nbsp;&nbsp;&nbsp;成就如是德&nbsp;&nbsp;&nbsp;&nbsp;应以天华散&nbsp;&nbsp;&nbsp;&nbsp;天衣覆其身

&nbsp;&nbsp;&nbsp;&nbsp;头面接足礼&nbsp;&nbsp;&nbsp;&nbsp;生心如佛想&nbsp;&nbsp;&nbsp;&nbsp;又应作是念&nbsp;&nbsp;&nbsp;&nbsp;不久诣道场

&nbsp;&nbsp;&nbsp;&nbsp;得无漏无为&nbsp;&nbsp;&nbsp;&nbsp;广利诸人天&nbsp;&nbsp;&nbsp;&nbsp;其所住止处&nbsp;&nbsp;&nbsp;&nbsp;经行若坐卧

&nbsp;&nbsp;&nbsp;&nbsp;乃至说一偈&nbsp;&nbsp;&nbsp;&nbsp;是中应起塔&nbsp;&nbsp;&nbsp;&nbsp;庄严令妙好&nbsp;&nbsp;&nbsp;&nbsp;种种以供养

&nbsp;&nbsp;&nbsp;&nbsp;佛子住此地&nbsp;&nbsp;&nbsp;&nbsp;则是佛受用&nbsp;&nbsp;&nbsp;&nbsp;常在于其中&nbsp;&nbsp;&nbsp;&nbsp;经行及坐卧

### 随喜功德品第十八

尔时，弥勒菩萨摩诃萨白佛言：世尊！若有善男子、善女人，闻是法华经随喜者，得几所福？而说偈言：

&nbsp;&nbsp;&nbsp;&nbsp;世尊灭度后&nbsp;&nbsp;&nbsp;&nbsp;其有闻是经&nbsp;&nbsp;&nbsp;&nbsp;若能随喜者&nbsp;&nbsp;&nbsp;&nbsp;为得几所福

尔时，佛告弥勒菩萨摩诃萨：阿逸多！如来灭后，若比丘、比丘尼、优婆塞、优婆夷，及余智者，若长若幼，闻是经随喜已，从法会出，至于余处，若在僧坊，若空闲地，若城邑、巷陌、聚落、田里，如其所闻，为父母、宗亲、善友、知识，随力演说。是诸人等，闻已随喜，复行转教，余人闻已，亦随喜转教；如是展转，至第五十。阿逸多！其第五十善男子、善女人，随喜功德，我今说之，汝当善听！若四百万亿阿僧祇世界，六趣四生众生，卵生、胎生、湿生、化生，若有形、无形、有想、无想、非有想、非无想，无足、二足、四足、多足，如是等在众生数者，有人求福，随其所欲娱乐之具，皆给与之。一一众生，与满阎浮提金、银、琉璃、砗磲、玛瑙、珊瑚、琥珀，诸妙珍宝，及象、马、车乘，七宝所成宫殿、楼阁等。是大施主，如是布施，满八十年已，而作是念：我已施众生娱乐之具，随意所欲；然此众生皆已衰老，年过八十，发白面皱，将死不久，我当以佛法而训导之。即集此众生，宣布法化，示教利喜，一时皆得须陀洹道、斯陀含道、阿那含道、阿罗汉道，尽诸有漏，于深禅定皆得自在，具八解脱。于汝意云何？是大施主所得功德，宁为多不？弥勒白佛言：世尊！是人功德甚多，无量无边；若是施主，但施众生一切乐具，功德无量，何况令得阿罗汉果。佛告弥勒：我今分明语汝。是人以一切乐具，施于四百万亿阿僧祇世界六趣众生，又令得阿罗汉果，所得功德，不如是第五十人闻法华经一偈随喜功德，百分、千分、百千万亿分不及其一，乃至算数譬喻所不能知。阿逸多！如是第五十人，展转闻法华经随喜功德，尚无量无边阿僧祇，何况最初于会中闻而随喜者，其福复胜无量无边阿僧祇，不可得比。又阿逸多！若人为是经故，往诣僧坊，若坐若立，须臾听受；缘是功德，转身所生，得好上妙象马车乘，珍宝辇舆，及乘天宫。若复有人于讲法处坐，更有人来，劝令坐听，若分座令坐；是人功德，转身得帝释坐处，若梵王坐处，若转轮圣王所坐之处。阿逸多！若复有人，语余人言，有经名法华，可共往听；即受其教，乃至须臾间闻。是人功德，转身得与陀罗尼菩萨共生一处，利根智慧。百千万世，终不喑哑；口气不臭，舌常无病，口亦无病，齿不垢黑，不黄不疏，亦不缺落，不差不曲；唇不下垂，亦不褰缩、不粗涩、不疮胗，亦不缺坏，亦不咼斜，不厚不大，亦不黧黑，无诸可恶。鼻不匾[匸＋虎]，亦不曲戾，面色不黑，亦不狭长，亦不窊曲，无有一切不可喜相。唇舌牙齿，悉皆严好，鼻修高直，面貌圆满，眉高而长，额广平正，人相具足，世世所生，见佛闻法，信受教诲。阿逸多！汝且观是劝于一人令往听法，功德如此，何况一心听说读诵，而于大众为人分别如说修行。尔时，世尊欲重宣此义，而说偈言：

&nbsp;&nbsp;&nbsp;&nbsp;若人于法会&nbsp;&nbsp;&nbsp;&nbsp;得闻是经典&nbsp;&nbsp;&nbsp;&nbsp;乃至于一偈&nbsp;&nbsp;&nbsp;&nbsp;随喜为他说

&nbsp;&nbsp;&nbsp;&nbsp;如是展转教&nbsp;&nbsp;&nbsp;&nbsp;至于第五十&nbsp;&nbsp;&nbsp;&nbsp;最后人获福&nbsp;&nbsp;&nbsp;&nbsp;今当分别之

&nbsp;&nbsp;&nbsp;&nbsp;如有大施主&nbsp;&nbsp;&nbsp;&nbsp;供给无量众&nbsp;&nbsp;&nbsp;&nbsp;具满八十岁&nbsp;&nbsp;&nbsp;&nbsp;随意之所欲

&nbsp;&nbsp;&nbsp;&nbsp;见彼衰老相&nbsp;&nbsp;&nbsp;&nbsp;发白而面皱&nbsp;&nbsp;&nbsp;&nbsp;齿疏形枯竭&nbsp;&nbsp;&nbsp;&nbsp;念其死不久

&nbsp;&nbsp;&nbsp;&nbsp;我今应当教&nbsp;&nbsp;&nbsp;&nbsp;令得于道果&nbsp;&nbsp;&nbsp;&nbsp;即为方便说&nbsp;&nbsp;&nbsp;&nbsp;涅槃真实法

&nbsp;&nbsp;&nbsp;&nbsp;世皆不牢固&nbsp;&nbsp;&nbsp;&nbsp;如水沬泡焰&nbsp;&nbsp;&nbsp;&nbsp;汝等咸应当&nbsp;&nbsp;&nbsp;&nbsp;疾生厌离心

&nbsp;&nbsp;&nbsp;&nbsp;诸人闻是法&nbsp;&nbsp;&nbsp;&nbsp;皆得阿罗汉&nbsp;&nbsp;&nbsp;&nbsp;具足六神通&nbsp;&nbsp;&nbsp;&nbsp;三明八解脱

&nbsp;&nbsp;&nbsp;&nbsp;最后第五十&nbsp;&nbsp;&nbsp;&nbsp;闻一偈随喜&nbsp;&nbsp;&nbsp;&nbsp;是人福胜彼&nbsp;&nbsp;&nbsp;&nbsp;不可为譬喻

&nbsp;&nbsp;&nbsp;&nbsp;如是展转闻&nbsp;&nbsp;&nbsp;&nbsp;其福尚无量&nbsp;&nbsp;&nbsp;&nbsp;何况于法会&nbsp;&nbsp;&nbsp;&nbsp;初闻随喜者

&nbsp;&nbsp;&nbsp;&nbsp;若有劝一人&nbsp;&nbsp;&nbsp;&nbsp;将引听法华&nbsp;&nbsp;&nbsp;&nbsp;言此经深妙&nbsp;&nbsp;&nbsp;&nbsp;千万劫难遇

&nbsp;&nbsp;&nbsp;&nbsp;即受教往听&nbsp;&nbsp;&nbsp;&nbsp;乃至须臾闻&nbsp;&nbsp;&nbsp;&nbsp;斯人之福报&nbsp;&nbsp;&nbsp;&nbsp;今当分别说

&nbsp;&nbsp;&nbsp;&nbsp;世世无口患&nbsp;&nbsp;&nbsp;&nbsp;齿不疏黄黑&nbsp;&nbsp;&nbsp;&nbsp;唇不厚褰缺&nbsp;&nbsp;&nbsp;&nbsp;无有可恶相

&nbsp;&nbsp;&nbsp;&nbsp;舌不乾黑短&nbsp;&nbsp;&nbsp;&nbsp;鼻高修且直&nbsp;&nbsp;&nbsp;&nbsp;额广而平正&nbsp;&nbsp;&nbsp;&nbsp;面目悉端严

&nbsp;&nbsp;&nbsp;&nbsp;为人所喜见&nbsp;&nbsp;&nbsp;&nbsp;口气无臭秽&nbsp;&nbsp;&nbsp;&nbsp;优钵华之香&nbsp;&nbsp;&nbsp;&nbsp;常从其口出

&nbsp;&nbsp;&nbsp;&nbsp;若故诣僧坊&nbsp;&nbsp;&nbsp;&nbsp;欲听法华经&nbsp;&nbsp;&nbsp;&nbsp;须臾闻欢喜&nbsp;&nbsp;&nbsp;&nbsp;今当说其福

&nbsp;&nbsp;&nbsp;&nbsp;后生天人中&nbsp;&nbsp;&nbsp;&nbsp;得妙象马车&nbsp;&nbsp;&nbsp;&nbsp;珍宝之辇舆&nbsp;&nbsp;&nbsp;&nbsp;及乘天宫殿

&nbsp;&nbsp;&nbsp;&nbsp;若于讲法处&nbsp;&nbsp;&nbsp;&nbsp;劝人坐听经&nbsp;&nbsp;&nbsp;&nbsp;是福因缘得&nbsp;&nbsp;&nbsp;&nbsp;释梵转轮座

&nbsp;&nbsp;&nbsp;&nbsp;何况一心听&nbsp;&nbsp;&nbsp;&nbsp;解说其义趣&nbsp;&nbsp;&nbsp;&nbsp;如说而修行&nbsp;&nbsp;&nbsp;&nbsp;其福不可量

### 法师功德品第十九

尔时，佛告常精进菩萨摩诃萨，若善男子、善女人，受持是法华经，若读，若诵，若解说，若书写，是人当得八百眼功德、千二百耳功德、八百鼻功德、千二百舌功德、八百身功德、千二百意功德，以是功德，庄严六根，皆令清净。是善男子、善女人，父母所生清净肉眼，见于三千大千世界，内外所有山林河海，下至阿鼻地狱，上至有顶，亦见其中一切众生，及业因缘果报生处，悉见悉知。尔时，世尊欲重宣此义，而说偈言：

&nbsp;&nbsp;&nbsp;&nbsp;若于大众中&nbsp;&nbsp;&nbsp;&nbsp;以无所畏心&nbsp;&nbsp;&nbsp;&nbsp;说是法华经&nbsp;&nbsp;&nbsp;&nbsp;汝听其功德

&nbsp;&nbsp;&nbsp;&nbsp;是人得八百&nbsp;&nbsp;&nbsp;&nbsp;功德殊胜眼&nbsp;&nbsp;&nbsp;&nbsp;以是庄严故&nbsp;&nbsp;&nbsp;&nbsp;其目甚清净

&nbsp;&nbsp;&nbsp;&nbsp;父母所生眼&nbsp;&nbsp;&nbsp;&nbsp;悉见三千界&nbsp;&nbsp;&nbsp;&nbsp;内外弥楼山&nbsp;&nbsp;&nbsp;&nbsp;须弥及铁围

&nbsp;&nbsp;&nbsp;&nbsp;并诸余山林&nbsp;&nbsp;&nbsp;&nbsp;大海江河水&nbsp;&nbsp;&nbsp;&nbsp;下至阿鼻狱&nbsp;&nbsp;&nbsp;&nbsp;上至有顶处

&nbsp;&nbsp;&nbsp;&nbsp;其中诸众生&nbsp;&nbsp;&nbsp;&nbsp;一切皆悉见&nbsp;&nbsp;&nbsp;&nbsp;虽未得天眼&nbsp;&nbsp;&nbsp;&nbsp;肉眼力如是

复次常精进！若善男子、善女人，受持此经，若读，若诵，若解说，若书写，得千二百耳功德。以是清净耳，闻三千大千世界，下至阿鼻地狱，上至有顶，其中内外种种语言音声。象声、马声、牛声，车声，啼哭声、愁叹声，螺声、鼓声、钟声、铃声，笑声、语声，男声、女声、童子声、童女声，法声、非法声，苦声、乐声，凡夫声、圣人声，喜声、不喜声。天声、龙声、夜叉声、乾闼婆声、阿修罗声、迦楼罗声、紧那罗声、摩睺罗伽声，火声、水声、风声，地狱声、畜生声、饿鬼声。比丘声、比丘尼声、声闻声、辟支佛声、菩萨声、佛声。以要言之，三千大千世界中，一切内外所有诸声，虽未得天耳，以父母所生清净常耳，皆悉闻知，如是分别种种音声，而不坏耳根。尔时，世尊欲重宣此义，而说偈言：

&nbsp;&nbsp;&nbsp;&nbsp;父母所生耳&nbsp;&nbsp;&nbsp;&nbsp;清净无浊秽&nbsp;&nbsp;&nbsp;&nbsp;以此常耳闻&nbsp;&nbsp;&nbsp;&nbsp;三千世界声

&nbsp;&nbsp;&nbsp;&nbsp;象马车牛声&nbsp;&nbsp;&nbsp;&nbsp;钟铃螺鼓声&nbsp;&nbsp;&nbsp;&nbsp;琴瑟箜篌声&nbsp;&nbsp;&nbsp;&nbsp;箫笛之音声

&nbsp;&nbsp;&nbsp;&nbsp;清净好歌声&nbsp;&nbsp;&nbsp;&nbsp;听之而不着&nbsp;&nbsp;&nbsp;&nbsp;无数种人声&nbsp;&nbsp;&nbsp;&nbsp;闻悉能解了

&nbsp;&nbsp;&nbsp;&nbsp;又闻诸天声&nbsp;&nbsp;&nbsp;&nbsp;微妙之歌音&nbsp;&nbsp;&nbsp;&nbsp;及闻男女声&nbsp;&nbsp;&nbsp;&nbsp;童子童女声

&nbsp;&nbsp;&nbsp;&nbsp;山川险谷中&nbsp;&nbsp;&nbsp;&nbsp;迦陵频伽声&nbsp;&nbsp;&nbsp;&nbsp;命命等诸鸟&nbsp;&nbsp;&nbsp;&nbsp;悉闻其音声

&nbsp;&nbsp;&nbsp;&nbsp;地狱众苦痛&nbsp;&nbsp;&nbsp;&nbsp;种种楚毒声&nbsp;&nbsp;&nbsp;&nbsp;饿鬼饥渴逼&nbsp;&nbsp;&nbsp;&nbsp;求索饮食声

&nbsp;&nbsp;&nbsp;&nbsp;诸阿修罗等&nbsp;&nbsp;&nbsp;&nbsp;居在大海边&nbsp;&nbsp;&nbsp;&nbsp;自共言语时&nbsp;&nbsp;&nbsp;&nbsp;出于大音声

&nbsp;&nbsp;&nbsp;&nbsp;如是说法者&nbsp;&nbsp;&nbsp;&nbsp;安住于此间&nbsp;&nbsp;&nbsp;&nbsp;遥闻是众声&nbsp;&nbsp;&nbsp;&nbsp;而不坏耳根

&nbsp;&nbsp;&nbsp;&nbsp;十方世界中&nbsp;&nbsp;&nbsp;&nbsp;禽兽鸣相呼&nbsp;&nbsp;&nbsp;&nbsp;其说法之人&nbsp;&nbsp;&nbsp;&nbsp;于此悉闻之

&nbsp;&nbsp;&nbsp;&nbsp;其诸梵天上&nbsp;&nbsp;&nbsp;&nbsp;光音及遍净&nbsp;&nbsp;&nbsp;&nbsp;乃至有顶天&nbsp;&nbsp;&nbsp;&nbsp;言语之音声

&nbsp;&nbsp;&nbsp;&nbsp;法师住于此&nbsp;&nbsp;&nbsp;&nbsp;悉皆得闻之

&nbsp;&nbsp;&nbsp;&nbsp;一切比丘众&nbsp;&nbsp;&nbsp;&nbsp;及诸比丘尼&nbsp;&nbsp;&nbsp;&nbsp;若读诵经典&nbsp;&nbsp;&nbsp;&nbsp;若为他人说

&nbsp;&nbsp;&nbsp;&nbsp;法师住于此&nbsp;&nbsp;&nbsp;&nbsp;悉皆得闻之

&nbsp;&nbsp;&nbsp;&nbsp;复有诸菩萨&nbsp;&nbsp;&nbsp;&nbsp;读诵于经法&nbsp;&nbsp;&nbsp;&nbsp;若为他人说&nbsp;&nbsp;&nbsp;&nbsp;撰集解其义

&nbsp;&nbsp;&nbsp;&nbsp;如是诸音声&nbsp;&nbsp;&nbsp;&nbsp;悉皆得闻之

&nbsp;&nbsp;&nbsp;&nbsp;诸佛大圣尊&nbsp;&nbsp;&nbsp;&nbsp;教化众生者&nbsp;&nbsp;&nbsp;&nbsp;于诸大会中&nbsp;&nbsp;&nbsp;&nbsp;演说微妙法

&nbsp;&nbsp;&nbsp;&nbsp;持此法华者&nbsp;&nbsp;&nbsp;&nbsp;悉皆得闻之

&nbsp;&nbsp;&nbsp;&nbsp;三千大千界&nbsp;&nbsp;&nbsp;&nbsp;内外诸音声&nbsp;&nbsp;&nbsp;&nbsp;下至阿鼻狱&nbsp;&nbsp;&nbsp;&nbsp;上至有顶天

&nbsp;&nbsp;&nbsp;&nbsp;皆闻其音声&nbsp;&nbsp;&nbsp;&nbsp;而不坏耳根&nbsp;&nbsp;&nbsp;&nbsp;其耳聪利故&nbsp;&nbsp;&nbsp;&nbsp;悉能分别知

&nbsp;&nbsp;&nbsp;&nbsp;持是法华者&nbsp;&nbsp;&nbsp;&nbsp;虽未得天耳&nbsp;&nbsp;&nbsp;&nbsp;但用所生耳&nbsp;&nbsp;&nbsp;&nbsp;功德已如是

复次常精进！若善男子、善女人，受持是经，若读，若诵，若解说，若书写，成就八百鼻功德。以是清净鼻根，闻于三千大千世界上下内外种种诸香，须曼那华香、阇提华香、末利华香、薝卜华香、波罗罗华香、赤莲华香、青莲华香、白莲华香、华树香、果树香、栴檀香、沉水香、多摩罗跋香、多伽罗香，及千万种和香，若末、若丸、若涂香，持是经者，于此间住，悉能分别。又复别知众生之香，象香、马香、牛羊等香，男香、女香、童子香、童女香，及草木丛林香，若近若远，所有诸香，悉皆得闻，分别不错。持是经者，虽住于此，亦闻天上诸天之香，波利质多罗、拘鞞陀罗树香，及曼陀罗华香、摩诃曼陀罗华香、曼殊沙华香、摩诃曼殊沙华香、栴檀、沉水，种种末香，诸杂华香，如是等天香和合所出之香，无不闻知。又闻诸天身香，释提桓因在胜殿上，五欲娱乐嬉戏时香，若在妙法堂上，为忉利诸天说法时香，若于诸园游戏时香，及余天等男女身香，皆悉遥闻。如是展转，乃至梵世，上至有顶，诸天身香，亦皆闻之。并闻诸天所烧之香，及声闻香、辟支佛香、菩萨香、诸佛身香，亦皆遥闻，知其所在。虽闻此香，然于鼻根不坏不错。若欲分别为他人说，忆念不谬。尔时，世尊欲重宣此义，而说偈言：

&nbsp;&nbsp;&nbsp;&nbsp;是人鼻清净&nbsp;&nbsp;&nbsp;&nbsp;于此世界中&nbsp;&nbsp;&nbsp;&nbsp;若香若臭物&nbsp;&nbsp;&nbsp;&nbsp;种种悉闻知

&nbsp;&nbsp;&nbsp;&nbsp;须曼那阇提&nbsp;&nbsp;&nbsp;&nbsp;多摩罗栴檀&nbsp;&nbsp;&nbsp;&nbsp;沉水及桂香&nbsp;&nbsp;&nbsp;&nbsp;种种华果香

&nbsp;&nbsp;&nbsp;&nbsp;及诸众生香&nbsp;&nbsp;&nbsp;&nbsp;男子女人香&nbsp;&nbsp;&nbsp;&nbsp;说法者远住&nbsp;&nbsp;&nbsp;&nbsp;闻香知所在

&nbsp;&nbsp;&nbsp;&nbsp;大势转轮王&nbsp;&nbsp;&nbsp;&nbsp;小转轮及子&nbsp;&nbsp;&nbsp;&nbsp;群臣诸宫人&nbsp;&nbsp;&nbsp;&nbsp;闻香知所在

&nbsp;&nbsp;&nbsp;&nbsp;身所著珍宝&nbsp;&nbsp;&nbsp;&nbsp;及地中宝藏&nbsp;&nbsp;&nbsp;&nbsp;转轮王宝女&nbsp;&nbsp;&nbsp;&nbsp;闻香知所在

&nbsp;&nbsp;&nbsp;&nbsp;诸人严身具&nbsp;&nbsp;&nbsp;&nbsp;衣服及璎珞&nbsp;&nbsp;&nbsp;&nbsp;种种所涂香&nbsp;&nbsp;&nbsp;&nbsp;闻香知其身

&nbsp;&nbsp;&nbsp;&nbsp;诸天若行坐&nbsp;&nbsp;&nbsp;&nbsp;游戏及神变&nbsp;&nbsp;&nbsp;&nbsp;持是法华者&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;诸树华果实&nbsp;&nbsp;&nbsp;&nbsp;及酥油香气&nbsp;&nbsp;&nbsp;&nbsp;持经者住此&nbsp;&nbsp;&nbsp;&nbsp;悉知其所在

&nbsp;&nbsp;&nbsp;&nbsp;诸山深险处&nbsp;&nbsp;&nbsp;&nbsp;栴檀树华敷&nbsp;&nbsp;&nbsp;&nbsp;众生在中者&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;铁围山大海&nbsp;&nbsp;&nbsp;&nbsp;地中诸众生&nbsp;&nbsp;&nbsp;&nbsp;持经者闻香&nbsp;&nbsp;&nbsp;&nbsp;悉知其所在

&nbsp;&nbsp;&nbsp;&nbsp;阿修罗男女&nbsp;&nbsp;&nbsp;&nbsp;及其诸眷属&nbsp;&nbsp;&nbsp;&nbsp;斗诤游戏时&nbsp;&nbsp;&nbsp;&nbsp;闻香皆能知

&nbsp;&nbsp;&nbsp;&nbsp;旷野险隘处&nbsp;&nbsp;&nbsp;&nbsp;狮子象虎狼&nbsp;&nbsp;&nbsp;&nbsp;野牛水牛等&nbsp;&nbsp;&nbsp;&nbsp;闻香知所在

&nbsp;&nbsp;&nbsp;&nbsp;若有怀妊者&nbsp;&nbsp;&nbsp;&nbsp;未辨其男女&nbsp;&nbsp;&nbsp;&nbsp;无根及非人&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;以闻香力故&nbsp;&nbsp;&nbsp;&nbsp;知其初怀妊&nbsp;&nbsp;&nbsp;&nbsp;成就不成就&nbsp;&nbsp;&nbsp;&nbsp;安乐产福子

&nbsp;&nbsp;&nbsp;&nbsp;以闻香力故&nbsp;&nbsp;&nbsp;&nbsp;知男女所念&nbsp;&nbsp;&nbsp;&nbsp;染欲痴恚心&nbsp;&nbsp;&nbsp;&nbsp;亦知修善者

&nbsp;&nbsp;&nbsp;&nbsp;地中众伏藏&nbsp;&nbsp;&nbsp;&nbsp;金银诸珍宝&nbsp;&nbsp;&nbsp;&nbsp;铜器之所盛&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;种种诸璎珞&nbsp;&nbsp;&nbsp;&nbsp;无能识其价&nbsp;&nbsp;&nbsp;&nbsp;闻香知贵贱&nbsp;&nbsp;&nbsp;&nbsp;出处及所在

&nbsp;&nbsp;&nbsp;&nbsp;天上诸华等&nbsp;&nbsp;&nbsp;&nbsp;曼陀曼殊沙&nbsp;&nbsp;&nbsp;&nbsp;波利质多树&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;天上诸宫殿&nbsp;&nbsp;&nbsp;&nbsp;上中下差别&nbsp;&nbsp;&nbsp;&nbsp;众宝华庄严&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;天园林胜殿&nbsp;&nbsp;&nbsp;&nbsp;诸观妙法堂&nbsp;&nbsp;&nbsp;&nbsp;在中而娱乐&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;诸天若听法&nbsp;&nbsp;&nbsp;&nbsp;或受五欲时&nbsp;&nbsp;&nbsp;&nbsp;来往行坐卧&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;天女所著衣&nbsp;&nbsp;&nbsp;&nbsp;好华香庄严&nbsp;&nbsp;&nbsp;&nbsp;周旋游戏时&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;如是展转上&nbsp;&nbsp;&nbsp;&nbsp;乃至于梵世&nbsp;&nbsp;&nbsp;&nbsp;入禅出禅者&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;光音遍净天&nbsp;&nbsp;&nbsp;&nbsp;乃至于有顶&nbsp;&nbsp;&nbsp;&nbsp;初生及退没&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;诸比丘众等&nbsp;&nbsp;&nbsp;&nbsp;于法常精进&nbsp;&nbsp;&nbsp;&nbsp;若坐若经行&nbsp;&nbsp;&nbsp;&nbsp;及读诵经典

&nbsp;&nbsp;&nbsp;&nbsp;或在林树下&nbsp;&nbsp;&nbsp;&nbsp;专精而坐禅&nbsp;&nbsp;&nbsp;&nbsp;持经者闻香&nbsp;&nbsp;&nbsp;&nbsp;悉知其所在

&nbsp;&nbsp;&nbsp;&nbsp;菩萨志坚固&nbsp;&nbsp;&nbsp;&nbsp;坐禅若读诵&nbsp;&nbsp;&nbsp;&nbsp;或为人说法&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;在在方世尊&nbsp;&nbsp;&nbsp;&nbsp;一切所恭敬&nbsp;&nbsp;&nbsp;&nbsp;愍众而说法&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;众生在佛前&nbsp;&nbsp;&nbsp;&nbsp;闻经皆欢喜&nbsp;&nbsp;&nbsp;&nbsp;如法而修行&nbsp;&nbsp;&nbsp;&nbsp;闻香悉能知

&nbsp;&nbsp;&nbsp;&nbsp;虽未得菩萨&nbsp;&nbsp;&nbsp;&nbsp;无漏法生鼻&nbsp;&nbsp;&nbsp;&nbsp;而是持经者&nbsp;&nbsp;&nbsp;&nbsp;先得此鼻相

复次常精进！若善男子、善女人，受持是经，若读，若诵，若解说，若书写，得千二百舌功德。若好若丑，若美不美，及诸苦涩物，在其舌根，皆变成上味，如天甘露，无不美者。若以舌根，于大众中，有所演说，出深妙声，能入其心，皆令欢喜快乐。又诸天子、天女、释梵诸天，闻是深妙音声，有所演说，言论次第，皆悉来听。及诸龙、龙女，夜叉、夜叉女，乾闼婆、乾闼婆女，阿修罗、阿修罗女，迦楼罗、迦楼罗女，紧那罗、紧那罗女，摩睺罗伽、摩睺罗伽女，为听法故，皆来亲近，恭敬供养。及比丘、比丘尼、优婆塞、优婆夷，国王、王子、群臣眷属，小转轮王、大转轮王、七宝千子、内外眷属，乘其宫殿，俱来听法，以是菩萨善说法故。婆罗门、居士、国内人民，尽其形寿，随侍供养。又诸声闻、辟支佛、菩萨、诸佛，常乐见之。是人所在方面，诸佛皆向其处说法，悉能受持一切佛法，又能出于深妙法音。尔时，世尊欲重宣此义，而说偈言：

&nbsp;&nbsp;&nbsp;&nbsp;是人舌根净&nbsp;&nbsp;&nbsp;&nbsp;终不受恶味&nbsp;&nbsp;&nbsp;&nbsp;其有所食啖&nbsp;&nbsp;&nbsp;&nbsp;悉皆成甘露

&nbsp;&nbsp;&nbsp;&nbsp;以深净妙声&nbsp;&nbsp;&nbsp;&nbsp;于大众说法&nbsp;&nbsp;&nbsp;&nbsp;以诸因缘喻&nbsp;&nbsp;&nbsp;&nbsp;引导众生心

&nbsp;&nbsp;&nbsp;&nbsp;闻者皆欢喜&nbsp;&nbsp;&nbsp;&nbsp;设诸上供养

&nbsp;&nbsp;&nbsp;&nbsp;诸天龙夜叉&nbsp;&nbsp;&nbsp;&nbsp;及阿修罗等&nbsp;&nbsp;&nbsp;&nbsp;皆以恭敬心&nbsp;&nbsp;&nbsp;&nbsp;而共来听法

&nbsp;&nbsp;&nbsp;&nbsp;是说法之人&nbsp;&nbsp;&nbsp;&nbsp;若欲以妙音&nbsp;&nbsp;&nbsp;&nbsp;遍满三千界&nbsp;&nbsp;&nbsp;&nbsp;随意即能至

&nbsp;&nbsp;&nbsp;&nbsp;大小转轮王&nbsp;&nbsp;&nbsp;&nbsp;及千子眷属&nbsp;&nbsp;&nbsp;&nbsp;合掌恭敬心&nbsp;&nbsp;&nbsp;&nbsp;常来听受法

&nbsp;&nbsp;&nbsp;&nbsp;诸天龙夜叉&nbsp;&nbsp;&nbsp;&nbsp;罗刹毗舍阇&nbsp;&nbsp;&nbsp;&nbsp;亦以欢喜心&nbsp;&nbsp;&nbsp;&nbsp;常乐来供养

&nbsp;&nbsp;&nbsp;&nbsp;梵天王魔王&nbsp;&nbsp;&nbsp;&nbsp;自在大自在&nbsp;&nbsp;&nbsp;&nbsp;如是诸天众&nbsp;&nbsp;&nbsp;&nbsp;常来至其所

&nbsp;&nbsp;&nbsp;&nbsp;诸佛及弟子&nbsp;&nbsp;&nbsp;&nbsp;闻其说法音&nbsp;&nbsp;&nbsp;&nbsp;常念而守护&nbsp;&nbsp;&nbsp;&nbsp;或时为现身

复次常精进！若善男子、善女人，受持是经，若读，若诵，若解说，若书写，得八百身功德；得清净身，如净琉璃，众生喜见。其身净故，三千大千世界众生，生时死时，上下好丑，生善处恶处，悉于中现。及铁围山、大铁围山、弥楼山、摩诃弥楼山等诸山，及其中众生，悉于中现。下至阿鼻地狱，上至有顶，所有及众生，悉于中现。若声闻、辟支佛、菩萨、诸佛说法，皆于身中，现其色像。尔时，世尊欲重宣此义，而说偈言：

&nbsp;&nbsp;&nbsp;&nbsp;若持法华者&nbsp;&nbsp;&nbsp;&nbsp;其身甚清净&nbsp;&nbsp;&nbsp;&nbsp;如彼净琉璃&nbsp;&nbsp;&nbsp;&nbsp;众生皆喜见

&nbsp;&nbsp;&nbsp;&nbsp;又如净明镜&nbsp;&nbsp;&nbsp;&nbsp;悉见诸色像&nbsp;&nbsp;&nbsp;&nbsp;菩萨于净身&nbsp;&nbsp;&nbsp;&nbsp;皆见世所有

&nbsp;&nbsp;&nbsp;&nbsp;唯独自明了&nbsp;&nbsp;&nbsp;&nbsp;余人所不见

&nbsp;&nbsp;&nbsp;&nbsp;三千世界中&nbsp;&nbsp;&nbsp;&nbsp;一切诸群萌&nbsp;&nbsp;&nbsp;&nbsp;天人阿修罗&nbsp;&nbsp;&nbsp;&nbsp;地狱鬼畜生

&nbsp;&nbsp;&nbsp;&nbsp;如是诸色像&nbsp;&nbsp;&nbsp;&nbsp;皆于身中现

&nbsp;&nbsp;&nbsp;&nbsp;诸天等宫殿&nbsp;&nbsp;&nbsp;&nbsp;乃至于有顶&nbsp;&nbsp;&nbsp;&nbsp;铁围及弥楼&nbsp;&nbsp;&nbsp;&nbsp;摩诃弥楼山

&nbsp;&nbsp;&nbsp;&nbsp;诸大海水等&nbsp;&nbsp;&nbsp;&nbsp;皆于身中现

&nbsp;&nbsp;&nbsp;&nbsp;诸佛及声闻&nbsp;&nbsp;&nbsp;&nbsp;佛子菩萨等&nbsp;&nbsp;&nbsp;&nbsp;若独若在众&nbsp;&nbsp;&nbsp;&nbsp;说法悉皆现

&nbsp;&nbsp;&nbsp;&nbsp;虽未得无漏&nbsp;&nbsp;&nbsp;&nbsp;法性之妙身&nbsp;&nbsp;&nbsp;&nbsp;以清净常体&nbsp;&nbsp;&nbsp;&nbsp;一切于中现

复次常精进！若善男子、善女人，如来灭后，受持是经，若读，若诵，若解说，若书写，得千二百意功德。以是清净意根，乃至闻一偈一句，通达无量无边之义。解是义已，能演说一句一偈，至于一月、四月，乃至一岁，诸所说法，随其义趣，皆与实相不相违背。若说俗间经书、治世语言、资生业等，皆顺正法。三千大千世界六趣众生，心之所行，心所动作，心所戏论，皆悉知之，虽未得无漏智慧，而其意根清净如此。是人有所思惟，筹量言说，皆是佛法，无不真实，亦是先佛经中所说。尔时，世尊欲重宣此义，而说偈言：

&nbsp;&nbsp;&nbsp;&nbsp;是人意清净&nbsp;&nbsp;&nbsp;&nbsp;明利无浊秽&nbsp;&nbsp;&nbsp;&nbsp;以此妙意根&nbsp;&nbsp;&nbsp;&nbsp;知上中下法

&nbsp;&nbsp;&nbsp;&nbsp;乃至闻一偈&nbsp;&nbsp;&nbsp;&nbsp;通达无量义&nbsp;&nbsp;&nbsp;&nbsp;次第如法说&nbsp;&nbsp;&nbsp;&nbsp;月四月至岁

&nbsp;&nbsp;&nbsp;&nbsp;是世界内外&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;若天龙及人&nbsp;&nbsp;&nbsp;&nbsp;夜叉鬼神等

&nbsp;&nbsp;&nbsp;&nbsp;其在六趣中&nbsp;&nbsp;&nbsp;&nbsp;所念若干种&nbsp;&nbsp;&nbsp;&nbsp;持法华之报&nbsp;&nbsp;&nbsp;&nbsp;一时皆悉知

&nbsp;&nbsp;&nbsp;&nbsp;十方无数佛&nbsp;&nbsp;&nbsp;&nbsp;百福庄严相&nbsp;&nbsp;&nbsp;&nbsp;为众生说法&nbsp;&nbsp;&nbsp;&nbsp;悉闻能受持

&nbsp;&nbsp;&nbsp;&nbsp;思惟无量义&nbsp;&nbsp;&nbsp;&nbsp;说法亦无量&nbsp;&nbsp;&nbsp;&nbsp;终始不妄错&nbsp;&nbsp;&nbsp;&nbsp;以持法华故

&nbsp;&nbsp;&nbsp;&nbsp;悉知诸法相&nbsp;&nbsp;&nbsp;&nbsp;随义识次第&nbsp;&nbsp;&nbsp;&nbsp;达名字语言&nbsp;&nbsp;&nbsp;&nbsp;如所知演说

&nbsp;&nbsp;&nbsp;&nbsp;此人有所说&nbsp;&nbsp;&nbsp;&nbsp;皆是先佛法&nbsp;&nbsp;&nbsp;&nbsp;以演此法故&nbsp;&nbsp;&nbsp;&nbsp;于众无所畏

&nbsp;&nbsp;&nbsp;&nbsp;持法华经者&nbsp;&nbsp;&nbsp;&nbsp;意根净若斯&nbsp;&nbsp;&nbsp;&nbsp;虽未得无漏&nbsp;&nbsp;&nbsp;&nbsp;先有如是相

&nbsp;&nbsp;&nbsp;&nbsp;是人持此经&nbsp;&nbsp;&nbsp;&nbsp;安住希有地&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;欢喜而爱敬

&nbsp;&nbsp;&nbsp;&nbsp;能以千万种&nbsp;&nbsp;&nbsp;&nbsp;善巧之语言&nbsp;&nbsp;&nbsp;&nbsp;分别而说法&nbsp;&nbsp;&nbsp;&nbsp;持法华经故

### 常不轻菩萨品第廿

尔时，佛告得大势菩萨摩诃萨：汝今当知！若比丘、比丘尼、优婆塞、优婆夷，持法华经者，若有恶口骂詈诽谤，获大罪报，如前所说。其所得功德，如向所说，眼耳鼻舌身意清净。得大势！乃往古昔，过无量无边不可思议阿僧祇劫，有佛名威音王如来、应供、正遍知、明行足、善逝世间解、无上士、调御丈夫、天人师、佛、世尊，劫名离衰，国名大成。其威音王佛，于彼世中，为天、人、阿修罗说法。为求声闻者，说应四谛法，度生老病死，究竟涅槃；为求辟支佛者，说应十二因缘法；为诸菩萨，因阿耨多罗三藐三菩提，说应六波罗蜜法，究竟佛慧。得大势！是威音王佛，寿四十万亿那由他恒河沙劫，正法住世劫数，如一阎浮提微尘，像法住世劫数，如四天下微尘，其佛饶益众生已，然后灭度。正法像法灭尽之后，于此国土，复有佛出，亦号威音王如来、应供、正遍知、明行足、善逝、世间解、无上士、调御丈夫、天人师、佛、世尊，如是次第有二万亿佛，皆同一号。最初威音王如来，既已灭度，正法灭后，于像法中，增上慢比丘有大势力。尔时，有一菩萨比丘，名常不轻。得大势！以何因缘，名常不轻？是比丘凡有所见，若比丘、比丘尼、优婆塞、优婆夷，皆悉礼拜赞叹，而作是言：我深敬汝等，不敢轻慢；所以者何？汝等皆行菩萨道，当得作佛。而是比丘不专读诵经典，但行礼拜，乃至远见四众，亦复故往礼拜赞叹，而作是言：我不敢轻于汝等，汝等皆当作佛。四众之中，有生瞋恚，心不净者，恶口骂詈言：是无智比丘，从何所来？自言我不轻汝，而与我等授记，当得作佛；我等不用如是虚妄授记。如此经历多年，常被骂詈，不生瞋恚，常作是言：汝当作佛。说是语时，众人或以杖木瓦石而打掷之，避走远住，犹高声唱言：我不敢轻于汝等，汝等皆当作佛。以其常作是语故，增上慢比丘、比丘尼、优婆塞、优婆夷，号之为常不轻。是比丘临欲终时，于虚空中，具闻威音王佛，先所说法华经二十千万亿偈，悉能受持，即得如上眼根清净，耳鼻舌身意根清净。得是六根清净已，更增寿命二百万亿那由他岁，广为人说是法华经。于时增上慢四众，比丘、比丘尼、优婆塞、优婆夷，轻贱是人为作不轻名者，见其得大神通力、乐说辩力、大善寂力，闻其所说，皆信伏随从。是菩萨复化千万亿众，令住阿耨多罗三藐三菩提。命终之后，得值二千亿佛，皆号日月灯明，于其法中，说是法华经。以是因缘，复值二千亿佛，同号云自在灯王，于此诸佛法中，受持读诵，为诸四众说此经典故，得是常眼清净，耳鼻舌身意诸根清净，于四众中说法，心无所畏。得大势！是常不轻菩萨摩诃萨，供养如是若干诸佛，恭敬尊重赞叹，种诸善根；于后复值千万亿佛，亦于诸佛法中，说是经典，功德成就，当得作佛。得大势！于意云何？尔时常不轻菩萨，岂异人乎？则我身是！若我于宿世，不受持读诵此经，为他人说者，不能疾得阿耨多罗三藐三菩提。我于先佛所，受持读诵此经，为人说故，疾得阿耨多罗三藐三菩提。得大势！彼时四众，比丘、比丘尼、优婆塞、优婆夷，以瞋恚意，轻贱我故，二百亿劫常不值佛、不闻法、不见僧，千劫于阿鼻地狱受大苦恼。毕是罪已，复遇常不轻菩萨，教化阿耨多罗三藐三菩提。得大势，于汝意云何？尔时四众常轻是菩萨者，岂异人乎？今此会中，跋陀婆罗等五百菩萨，师子月等五百比丘，尼思佛等五百优婆塞，皆于阿耨多罗三藐三菩提不退转者是。得大势！当知是法华经，大饶益诸菩萨摩诃萨，能令至于阿耨多罗三藐三菩提。是故诸菩萨摩诃萨，于如来灭后，常应受持、读诵、解说、书写是经。尔时，世尊欲重宣此义，而说偈言：

&nbsp;&nbsp;&nbsp;&nbsp;过去有佛&nbsp;&nbsp;&nbsp;&nbsp;号威音王&nbsp;&nbsp;&nbsp;&nbsp;神智无量&nbsp;&nbsp;&nbsp;&nbsp;将导一切

&nbsp;&nbsp;&nbsp;&nbsp;天人龙神&nbsp;&nbsp;&nbsp;&nbsp;所共供养

&nbsp;&nbsp;&nbsp;&nbsp;是佛灭后&nbsp;&nbsp;&nbsp;&nbsp;法欲尽时&nbsp;&nbsp;&nbsp;&nbsp;有一菩萨&nbsp;&nbsp;&nbsp;&nbsp;名常不轻

&nbsp;&nbsp;&nbsp;&nbsp;时诸四众&nbsp;&nbsp;&nbsp;&nbsp;计着于法

&nbsp;&nbsp;&nbsp;&nbsp;不轻菩萨&nbsp;&nbsp;&nbsp;&nbsp;往到其所&nbsp;&nbsp;&nbsp;&nbsp;而语之言&nbsp;&nbsp;&nbsp;&nbsp;我不轻汝

&nbsp;&nbsp;&nbsp;&nbsp;汝等行道&nbsp;&nbsp;&nbsp;&nbsp;皆当作佛&nbsp;&nbsp;&nbsp;&nbsp;诸人闻已&nbsp;&nbsp;&nbsp;&nbsp;轻毁骂詈

&nbsp;&nbsp;&nbsp;&nbsp;不轻菩萨&nbsp;&nbsp;&nbsp;&nbsp;能忍受之

&nbsp;&nbsp;&nbsp;&nbsp;其罪毕已&nbsp;&nbsp;&nbsp;&nbsp;临命终时&nbsp;&nbsp;&nbsp;&nbsp;得闻此经&nbsp;&nbsp;&nbsp;&nbsp;六根清净

&nbsp;&nbsp;&nbsp;&nbsp;神通力故&nbsp;&nbsp;&nbsp;&nbsp;增益寿命&nbsp;&nbsp;&nbsp;&nbsp;复为诸人&nbsp;&nbsp;&nbsp;&nbsp;广说是经

&nbsp;&nbsp;&nbsp;&nbsp;诸着法众&nbsp;&nbsp;&nbsp;&nbsp;皆蒙菩萨&nbsp;&nbsp;&nbsp;&nbsp;教化成就&nbsp;&nbsp;&nbsp;&nbsp;令住佛道

&nbsp;&nbsp;&nbsp;&nbsp;不轻命终&nbsp;&nbsp;&nbsp;&nbsp;值无数佛&nbsp;&nbsp;&nbsp;&nbsp;说是经故&nbsp;&nbsp;&nbsp;&nbsp;得无量福

&nbsp;&nbsp;&nbsp;&nbsp;渐具功德&nbsp;&nbsp;&nbsp;&nbsp;疾成佛道

&nbsp;&nbsp;&nbsp;&nbsp;彼时不轻&nbsp;&nbsp;&nbsp;&nbsp;则我身是&nbsp;&nbsp;&nbsp;&nbsp;时四部众&nbsp;&nbsp;&nbsp;&nbsp;着法之者

&nbsp;&nbsp;&nbsp;&nbsp;闻不轻言&nbsp;&nbsp;&nbsp;&nbsp;汝当作佛&nbsp;&nbsp;&nbsp;&nbsp;以是因缘&nbsp;&nbsp;&nbsp;&nbsp;值无数佛

&nbsp;&nbsp;&nbsp;&nbsp;此会菩萨&nbsp;&nbsp;&nbsp;&nbsp;五百之众&nbsp;&nbsp;&nbsp;&nbsp;并及四部&nbsp;&nbsp;&nbsp;&nbsp;清信士女

&nbsp;&nbsp;&nbsp;&nbsp;今于我前&nbsp;&nbsp;&nbsp;&nbsp;听法者是

&nbsp;&nbsp;&nbsp;&nbsp;我于前世&nbsp;&nbsp;&nbsp;&nbsp;劝是诸人&nbsp;&nbsp;&nbsp;&nbsp;听受斯经&nbsp;&nbsp;&nbsp;&nbsp;第一之法

&nbsp;&nbsp;&nbsp;&nbsp;开示教人&nbsp;&nbsp;&nbsp;&nbsp;令住涅槃&nbsp;&nbsp;&nbsp;&nbsp;世世受持&nbsp;&nbsp;&nbsp;&nbsp;如是经典

&nbsp;&nbsp;&nbsp;&nbsp;亿亿万劫&nbsp;&nbsp;&nbsp;&nbsp;至不可议&nbsp;&nbsp;&nbsp;&nbsp;时乃得闻&nbsp;&nbsp;&nbsp;&nbsp;是法华经

&nbsp;&nbsp;&nbsp;&nbsp;亿亿万劫&nbsp;&nbsp;&nbsp;&nbsp;至不可议&nbsp;&nbsp;&nbsp;&nbsp;诸佛世尊&nbsp;&nbsp;&nbsp;&nbsp;时说是经

&nbsp;&nbsp;&nbsp;&nbsp;是故行者&nbsp;&nbsp;&nbsp;&nbsp;于佛灭后&nbsp;&nbsp;&nbsp;&nbsp;闻如是经&nbsp;&nbsp;&nbsp;&nbsp;勿生疑惑

&nbsp;&nbsp;&nbsp;&nbsp;应当一心&nbsp;&nbsp;&nbsp;&nbsp;广说此经&nbsp;&nbsp;&nbsp;&nbsp;世世值佛&nbsp;&nbsp;&nbsp;&nbsp;疾成佛道

### 如来神力品第廿一

尔时，千世界微尘等菩萨摩诃萨从地涌出者，皆于佛前，一心合掌，瞻仰尊颜，而白佛言：世尊！我等于佛灭后，世尊分身所在国土灭度之处，当广说此经，所以者何？我等亦自欲得是真净大法，受持、读诵、解说、书写，而供养之。尔时，世尊于文殊师利等，无量百千万亿旧住娑婆世界菩萨摩诃萨，及诸比丘、比丘尼、优婆塞、优婆夷、天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，一切众前，现大神力、出广长舌，上至梵世；一切毛孔，放于无量无数色光，皆悉遍照十方世界。众宝树下，师子座上诸佛，亦复如是，出广长舌，放无量光。释迦牟尼佛，及宝树下诸佛，现神力时，满百千岁，然后还摄舌相。一时謦欬，俱共弹指，是二音声，遍至十方诸佛世界，地皆六种震动。其中众生，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，以佛神力故，皆见此娑婆世界，无量无边百千万亿众宝树下师子座上诸佛；及见释迦牟尼佛共多宝如来，在宝塔中坐师子座；又见无量无边百千万亿菩萨摩诃萨，及诸四众，恭敬围绕释迦牟尼佛。既见是已，皆大欢喜，得未曾有。即时，诸天于虚空中，高声唱言：过此无量无边百千万亿阿僧祇世界，有国名娑婆，是中有佛，名释迦牟尼。今为诸菩萨摩诃萨说大乘经，名妙法莲华，教菩萨法，佛所护念。汝等当深心随喜，亦当礼拜供养释迦牟尼佛。彼诸众生，闻虚空中声已，合掌向娑婆世界，作如是言：南无释迦牟尼佛！南无释迦牟尼佛！以种种华、香、璎珞、幡盖，及诸严身之具，珍宝妙物，皆共遥散娑婆世界。所散诸物，从十方来，譬如云集，变成宝帐，遍覆此间诸佛之上。于时，十方世界通达无碍，如一佛土。尔时，佛告上行等菩萨大众：诸佛神力，如是无量无边，不可思议。若我以是神力，于无量无边百千万亿阿僧祇劫，为嘱累故，说此经功德，犹不能尽。以要言之，如来一切所有之法，如来一切自在神力，如来一切秘要之藏，如来一切甚深之事，皆于此经宣示显说。是故汝等于如来灭后，应一心受持、读诵、解说、书写，如说修行。所在国土，若有受持、读诵、解说、书写，如说修行，若经卷所住之处，若于园中，若于林中，若于树下，若于僧坊，若白衣舍，若在殿堂，若山谷旷野，是中皆应起塔供养。所以者何？当知是处，即是道场。诸佛于此，得阿耨多罗三藐三菩提；诸佛于此，转于法轮；诸佛于此，而般涅槃。尔时，世尊欲重宣此义，而说偈言：

&nbsp;&nbsp;&nbsp;&nbsp;诸佛救世者&nbsp;&nbsp;&nbsp;&nbsp;住于大神通&nbsp;&nbsp;&nbsp;&nbsp;为悦众生故&nbsp;&nbsp;&nbsp;&nbsp;现无量神力

&nbsp;&nbsp;&nbsp;&nbsp;舌相至梵天&nbsp;&nbsp;&nbsp;&nbsp;身放无数光&nbsp;&nbsp;&nbsp;&nbsp;为求佛道者&nbsp;&nbsp;&nbsp;&nbsp;现此希有事

&nbsp;&nbsp;&nbsp;&nbsp;诸佛謦欬声&nbsp;&nbsp;&nbsp;&nbsp;及弹指之声&nbsp;&nbsp;&nbsp;&nbsp;周闻十方国&nbsp;&nbsp;&nbsp;&nbsp;地皆六种动

&nbsp;&nbsp;&nbsp;&nbsp;以佛灭度后&nbsp;&nbsp;&nbsp;&nbsp;能持是经故&nbsp;&nbsp;&nbsp;&nbsp;诸佛皆欢喜&nbsp;&nbsp;&nbsp;&nbsp;现无量神力

&nbsp;&nbsp;&nbsp;&nbsp;嘱累是经故&nbsp;&nbsp;&nbsp;&nbsp;赞美受持者&nbsp;&nbsp;&nbsp;&nbsp;于无量劫中&nbsp;&nbsp;&nbsp;&nbsp;犹故不能尽

&nbsp;&nbsp;&nbsp;&nbsp;是人之功德&nbsp;&nbsp;&nbsp;&nbsp;无边无有穷&nbsp;&nbsp;&nbsp;&nbsp;如十方虚空&nbsp;&nbsp;&nbsp;&nbsp;不可得边际

&nbsp;&nbsp;&nbsp;&nbsp;能持是经者&nbsp;&nbsp;&nbsp;&nbsp;则为已见我&nbsp;&nbsp;&nbsp;&nbsp;亦见多宝佛&nbsp;&nbsp;&nbsp;&nbsp;及诸分身者

&nbsp;&nbsp;&nbsp;&nbsp;又见我今日&nbsp;&nbsp;&nbsp;&nbsp;教化诸菩萨

&nbsp;&nbsp;&nbsp;&nbsp;能持是经者&nbsp;&nbsp;&nbsp;&nbsp;令我及分身&nbsp;&nbsp;&nbsp;&nbsp;灭度多宝佛&nbsp;&nbsp;&nbsp;&nbsp;一切皆欢喜

&nbsp;&nbsp;&nbsp;&nbsp;十方现在佛&nbsp;&nbsp;&nbsp;&nbsp;并过去未来&nbsp;&nbsp;&nbsp;&nbsp;亦见亦供养&nbsp;&nbsp;&nbsp;&nbsp;亦令得欢喜

&nbsp;&nbsp;&nbsp;&nbsp;诸佛坐道场&nbsp;&nbsp;&nbsp;&nbsp;所得秘要法&nbsp;&nbsp;&nbsp;&nbsp;能持是经者&nbsp;&nbsp;&nbsp;&nbsp;不久亦当得

&nbsp;&nbsp;&nbsp;&nbsp;能持是经者&nbsp;&nbsp;&nbsp;&nbsp;于诸法之义&nbsp;&nbsp;&nbsp;&nbsp;名字及言辞&nbsp;&nbsp;&nbsp;&nbsp;乐说无穷尽

&nbsp;&nbsp;&nbsp;&nbsp;如风于空中&nbsp;&nbsp;&nbsp;&nbsp;一切无障碍

&nbsp;&nbsp;&nbsp;&nbsp;于如来灭后&nbsp;&nbsp;&nbsp;&nbsp;知佛所说经&nbsp;&nbsp;&nbsp;&nbsp;因缘及次第&nbsp;&nbsp;&nbsp;&nbsp;随义如实说

&nbsp;&nbsp;&nbsp;&nbsp;如日月光明&nbsp;&nbsp;&nbsp;&nbsp;能除诸幽冥&nbsp;&nbsp;&nbsp;&nbsp;斯人行世间&nbsp;&nbsp;&nbsp;&nbsp;能灭众生闇

&nbsp;&nbsp;&nbsp;&nbsp;教无量菩萨&nbsp;&nbsp;&nbsp;&nbsp;毕竟住一乘

&nbsp;&nbsp;&nbsp;&nbsp;是故有智者&nbsp;&nbsp;&nbsp;&nbsp;闻此功德利&nbsp;&nbsp;&nbsp;&nbsp;于我灭度后&nbsp;&nbsp;&nbsp;&nbsp;应受持斯经

&nbsp;&nbsp;&nbsp;&nbsp;是人于佛道&nbsp;&nbsp;&nbsp;&nbsp;决定无有疑

### 嘱累品第廿二

尔时，释迦牟尼佛从法座起，现大神力，以右手摩无量菩萨摩诃萨顶，而作是言：我于无量百千万亿阿僧祇劫，修习是难得阿耨多罗三藐三菩提法，今以付嘱汝等，汝等应当一心流布此法，广令增益。如是三摩诸菩萨摩诃萨顶，而作是言：我于无量百千万亿阿僧祇劫，修习是难得阿耨多罗三藐三菩提法，今以付嘱汝等，汝等当受持读诵，广宣此法，令一切众生，普得闻知。所以者何？如来有大慈悲，无诸悭吝，亦无所畏，能与众生佛之智慧、如来智慧、自然智慧，如来是一切众生之大施主。汝等亦应随学如来之法，勿生悭吝。于未来世，若有善男子、善女人，信如来智慧者，当为演说此法华经，使得闻知，为令其人得佛慧故。若有众生不信受者，当于如来余深法中，示教利喜，汝等若能如是，则为已报诸佛之恩。时诸菩萨摩诃萨，闻佛作是说已，皆大欢喜，遍满其身，益加恭敬，曲躬低头，合掌向佛，俱发声言：如世尊敕，当具奉行，唯然世尊！愿不有虑。诸菩萨摩诃萨众，如是三反，俱发声言：如世尊敕，当具奉行，唯然世尊！愿不有虑。尔时，释迦牟尼佛令十方来诸分身佛，各还本土，而作是言：诸佛各随所安，多宝佛塔还可如故。说是语时，十方无量分身诸佛，坐宝树下，师子座上者，及多宝佛，并上行等无边阿僧祇菩萨大众，舍利弗等声闻四众，及一切世间天人阿修罗等，闻佛所说，皆大欢喜。

### 药王菩萨本事品第廿三

尔时，宿王华菩萨白佛言：世尊！药王菩萨云何游于娑婆世界？世尊！是药王菩萨，有若干百千万亿那由他难行苦行？善哉！世尊！愿少解说。诸天、龙神、夜叉、乾闼婆、阿修罗、迦楼罗、紧那罗、摩睺罗伽、人非人等，又他国土诸来菩萨，及此声闻众，闻皆欢喜。尔时，佛告宿王华菩萨，乃往过去无量恒河沙劫，有佛号日月净明德如来、应供、正遍知、明行足、善逝、世间解、无上士、调御丈夫、天人师、佛、世尊。其佛有八十亿大菩萨摩诃萨，七十二恒河沙大声闻众，佛寿四万二千劫，菩萨寿命亦等。彼国无有女人、地狱、饿鬼、畜生、阿修罗等，及以诸难。地平如掌，琉璃所成，宝树庄严，宝帐覆上，垂宝华幡，宝瓶香炉，周遍国界。七宝为台，一树一台，其树去台，尽一箭道。此诸宝树，皆有菩萨、声闻，而坐其下。诸宝台上，各有百亿诸天，作天伎乐，歌叹于佛，以为供养。尔时，彼佛为一切众生喜见菩萨，及众菩萨、诸声闻众，说法华经。是一切众生喜见菩萨，乐习苦行，于日月净明德佛法中，精进经行，一心求佛，满万二千岁已，得现一切色身三昧。得此三昧已，心大欢喜，即作念言：我得现一切色身三昧，皆是得闻法华经力，我今当供养日月净明德佛，及法华经。即时入是三昧，于虚空中，雨曼陀罗华、摩诃曼陀罗华、细末坚黑栴檀，满虚空中，如云而下。又雨海此岸栴檀之香，此香六铢，价值娑婆世界，以供养佛。作是供养己，从三昧起，而自念言：我虽以神力供养于佛，不如以身供养。即服诸香，栴檀、薰陆、兜罗婆、毕力迦、沉水、胶香，又饮薝卜诸华香油，满千二百岁已。香油涂身，于日月净明德佛前，以天宝衣而自缠身，灌诸香油，以神通力愿而自然身，光明遍照八十亿恒河沙世界。其中诸佛同时赞言：善哉！善哉！善男子！是真精进，是名真法供养如来。若以华、香、璎珞、烧香、末香、涂香、天缯、幡盖，及海此岸栴檀之香，如是等种种诸物供养，所不能及。假使国城妻子布施，亦所不及。善男子！是名第一之施，于诸施中，最尊最上，以法供养诸如来故。作是语已，而各默然。其身火然千二百岁，过是已后，其身乃尽。一切众生喜见菩萨作如是法供养已，命终之后，复生日月净明德佛国中，于净德王家，结跏趺坐，忽然化生。即为其父而说偈言：

&nbsp;&nbsp;&nbsp;&nbsp;大王今当知&nbsp;&nbsp;&nbsp;&nbsp;我经行彼处&nbsp;&nbsp;&nbsp;&nbsp;即时得一切&nbsp;&nbsp;&nbsp;&nbsp;现诸身三昧

&nbsp;&nbsp;&nbsp;&nbsp;勤行大精进&nbsp;&nbsp;&nbsp;&nbsp;舍所爱之身&nbsp;&nbsp;&nbsp;&nbsp;供养于世尊&nbsp;&nbsp;&nbsp;&nbsp;为求无上慧

说是偈已，而白父言：日月净明德佛，今故现在，我先供养佛已，得解一切众生语言陀罗尼，复闻是法华经八百千万亿那由他、甄迦罗、频婆罗、阿閦婆等偈。大王！我今当还供养此佛。白已，即坐七宝之台，上升虚空，高七多罗树，往到佛所，头面礼足，合十指爪，以偈赞佛：

&nbsp;&nbsp;&nbsp;&nbsp;容颜甚奇妙&nbsp;&nbsp;&nbsp;&nbsp;光明照十方&nbsp;&nbsp;&nbsp;&nbsp;我适曾供养&nbsp;&nbsp;&nbsp;&nbsp;今复还亲觐

尔时，一切众生喜见善萨说是偈已，而白佛言：世尊！世尊犹故在世。尔时，日月净明德佛告一切众生喜见菩萨：善男子！我涅槃时到，灭尽时至，汝可安施床座，我于今夜，当般涅槃。又敕一切众生喜见菩萨：善男子！我以佛法，嘱累于汝，及诸菩萨大弟子，并阿耨多罗三藐三菩提法，亦以三千大千七宝世界，诸宝树宝台，及给侍诸天，悉付于汝。我灭度后，所有舍利，亦付嘱汝，当令流布，广设供养，应起若干千塔。如是日月净明德佛，敕一切众生喜见菩萨已，于夜后分，入于涅槃。尔时，一切众生喜见菩萨见佛灭度，悲感懊恼，恋慕于佛，即以海此岸栴檀为[艹＋积]，供养佛身，而以烧之。火灭已后，收取舍利，作八万四千宝瓶，以起八万四千塔，高三世界，表刹庄严，垂诸幡盖，悬众宝铃。尔时，一切众生喜见菩萨复自念言：我虽作是供养，心犹未足，我今当更供养舍利。便语诸菩萨、大弟子，及天龙夜叉等一切大众：汝等当一心念，我今供养日月净明德佛舍利。作是语已，即于八万四千塔前，然百福庄严臂，七万二千岁，而以供养。令无数求声闻众、无量阿僧祇人，发阿耨多罗三藐三菩提心，皆使得住现一切色身三昧。尔时，诸菩萨、天、人、阿修罗等，见其无臂，忧恼悲哀，而作是言：此一切众生喜见菩萨，是我等师，教化我者，而今烧臂，身不具足。于时一切众生喜见菩萨，于大众中，立此誓言：我舍两臂，必当得佛金色之身，若实不虚，令我两臂还复如故。作是誓己，自然还复，由斯菩萨福德智慧淳厚所致。当尔之时，三千大千世界六种震动，天雨宝华，一切人天得未曾有。佛告宿王华菩萨：于汝意云何，一切众生喜见菩萨，岂异人乎？今药王菩萨是也！其所舍身布施，如是无量百千万亿那由他数。宿王华！若有发心欲得阿耨多罗三藐三菩提者，能然手指，乃至足一指，供养佛塔，胜以国城妻子，及三千大千国土，山林河池，诸珍宝物，而供养者。若复有人，以七宝满三千大千世界，供养于佛，及大菩萨、辟支佛、阿罗汉，是人所得功德，不如受持此法华经，乃至一四句偈，其福最多。宿王华！譬如一切川流江河诸水之中，海为第一；此法华经亦复如是，于诸如来所说经中，最为深大。又如土山、黑山、小铁围山、大铁围山，及十宝山，众山之中，须弥山为第一；此法华经亦复如是，于诸经中最为其上。又如众星之中，月天子最为第一；此法华经亦复如是，于千万亿种诸经法中，最为照明。又如日天子，能除诸闇；此经亦复如是，能破一切不善之闇。又如诸小王中，转轮圣王最为第一；此经亦复如是，于众经中，最为其尊。又如帝释，于三十三天中王；此经亦复如是，诸经中王。又如大梵天王，一切众生之父；此经亦复如是，一切贤圣，学无学，及发菩萨心者之父。又如一切凡夫人中，须陀洹、斯陀含、阿那含、阿罗汉、辟支佛为第一；此经亦复如是，一切如来所说，若菩萨所说，若声闻所说，诸经法中，最为第一。有能受持是经典者，亦复如是，于一切众生中，亦为第一。一切声闻、辟支佛中，菩萨为第一；此经亦复如是，于一切诸经法中，最为第一。如佛为诸法王，此经亦复如是，诸经中王。宿王华！此经能救一切众生者，此经能令一切众生离诸苦恼，此经能大饶益一切众生，充满其愿。如清凉池，能满一切诸渴乏者；如寒者得火，如裸者得衣，如商人得主，如子得母，如渡得船，如病得医，如闇得灯，如贫得宝，如民得王，如贾客得海，如炬除闇；此法华经亦复如是，能令众生离一切苦、一切病痛，能解一切生死之缚。若人得闻此法华经，若自书，若使人书，所得功德，以佛智慧，筹量多少，不得其边。若书是经卷，华香、璎珞、烧香、末香、涂香、幡盖、衣服、种种之灯、酥灯、油灯、诸香油灯、薝卜油灯、须曼那油灯、波罗罗油灯、婆利师迦油灯、那婆摩利油灯供养，所得功德，亦复无量。宿王华！若有人闻是药王菩萨本事品者，亦得无量无边功德。若有女人，闻是药王菩萨本事品，能受持者，尽是女身，后不复受。若如来灭后，后五百岁中，若有女人，闻是经典，如说修行，于此命终，即往安乐世界，阿弥陀佛、大菩萨众，围绕住处，生莲华中，宝座之上，不复为贪欲所恼，亦复不为瞋恚愚痴所恼，亦复不为憍慢嫉妒诸垢所恼，得菩萨神通，无生法忍。得是忍已，眼根清净，以是清净眼根，见七百万二千亿那由他恒河沙等诸佛如来。是时诸佛遥共赞言：善哉！善哉！善男子！汝能于释迦牟尼佛法中，受持读诵，思惟是经，为他人说，所得福德，无量无边，火不能焚，水不能漂，汝之功德，千佛共说，不能令尽。汝今已能破诸魔贼，坏生死军，诸余怨敌，皆悉摧灭。善男子！百千诸佛，以神通力，共守护汝，于一切世间，天人之中，无如汝者，唯除如来，其诸声闻、辟支佛，乃至菩萨智慧禅定，无有与汝等者。宿王华！此菩萨成就如是功德智慧之力。若有人闻是药王菩萨本事品，能随喜赞善者，是人现世口中，常出青莲华香，身毛孔中，常出牛头栴檀之香，所得功德，如上所说。是故宿王华！以此药王菩萨本事品，嘱累于汝。我灭度后，后五百岁中，广宣流布于阎浮提，无令断绝，恶魔、魔民、诸天、龙、夜叉、鸠槃荼等，得其便也。宿王华！汝当以神通之力，守护是经，所以者何？此经则为阎浮提人病之良药；若人有病，得闻是经，病即消灭，不老不死。宿王华！汝若见有受持是经者，应以青莲华盛满末香，供散其上，散已，作是念言：此人不久必当取草坐于道场，破诸魔军，当吹法螺，击大法鼓，度脱一切众生老病死海。是故求佛道者，见有受持是经典人，应当如是生恭敬心。说是药王菩萨本事品时，八万四千菩萨，得解一切众生语言陀罗尼。多宝如来于宝塔中，赞宿王华菩萨言：善哉！善哉！宿王华！汝成就不可思议功德，乃能问释迦牟尼佛如此之事，利益无量一切众生。

### 妙音菩萨品第廿四

尔时，释迦牟尼佛放大人相肉髻光明，及放眉间白毫相光，遍照东方百八万亿那由他恒河沙等诸佛世界。过是数已，有世界名净光庄严，其国有佛，号净华宿王智如来、应供、正遍知、明行足、善逝、世间解、无上士、调御丈夫、天人师、佛、世尊，为无量无边菩萨大众，恭敬围绕，而为说法。释迦牟尼佛白毫光明，遍照其国。尔时，一切净光庄严国中，有一菩萨，名曰妙音，久已植众德本，供养亲近无量百千万亿诸佛，而悉成就甚深智慧，得妙幢相三昧、法华三昧、净德三昧、宿王戏三昧、无缘三昧、智印三昧、解一切众生语言三昧、集一切功德三昧、清净三昧、神通游戏三昧、慧炬三昧、庄严王三昧、净光明三昧、净藏三昧、不共三昧、日旋三昧，得如是等百千万亿恒河沙等诸大三昧。释迦牟尼佛光照其身，即白净华宿王智佛言：世尊！我当往诣娑婆世界，礼拜亲近供养释迦牟尼佛，及见文殊师利法王子菩萨、药王菩萨、勇施菩萨、宿王华菩萨、上行意菩萨、庄严王菩萨、药上菩萨。尔时，净华宿王智佛告妙音菩萨：汝莫轻彼国，生下劣想。善男子！彼娑婆世界，高下不平，土石诸山，秽恶充满，佛身卑小，诸菩萨众，其形亦小，而汝身四万二千由旬，我身六百八十万由旬，汝身第一端正，百千万福，光明殊妙；是故汝往，莫轻彼国，若佛菩萨及国土，生下劣想。妙音菩萨白其佛言：世尊！我今诣娑婆世界，皆是如来之力，如来神通游戏，如来功德智慧庄严。于是妙音菩萨不起于座，身不动摇，而入三昧。以三昧力，于耆阇崛山，去法座不远，化作八万四千众宝莲华，阎浮檀金为茎，白银为叶，金刚为须，甄叔迦宝以为其台。尔时，文殊师利法王子见是莲华，而白佛言：世尊！是何因缘，先现此瑞，有若干千万莲华，阎浮檀金为茎，白银为叶，金刚为须，甄叔迦宝以为其台？尔时，释迦牟尼佛告文殊师利：是妙音菩萨摩诃萨，欲从净华宿王智佛国，与八万四千菩萨围绕而来，至此娑婆世界，供养亲近礼拜于我，亦欲供养听法华经。文殊师利白佛言：世尊！是菩萨种何善本，修何功德，而能有是大神通力？行何三昧？愿为我等说是三昧名字，我等亦欲勤修行之。行此三昧，乃能见是菩萨色相大小，威仪进止，惟愿世尊以神通力，彼菩萨来，令我得见。尔时，释迦牟尼佛告文殊师利：此久灭度多宝如来，当为汝等而现其相。时多宝佛告彼菩萨：善男子来！文殊师利法王子欲见汝身。于时，妙音菩萨于彼国没，与八万四千菩萨，俱共发来。所经诸国，六种震动，皆悉雨于七宝莲华，百千天乐，不鼓自鸣。是菩萨目如广大青莲华叶，正使和合百千万月，其面貌端正，复过于此。身真金色，无量百千功德庄严，威德炽盛，光明照曜，诸相具足，如那罗延坚固之身。入七宝台，上升虚空，去地七多罗树，诸菩萨众恭敬围绕，而来诣此娑婆世界耆阇崛山。到已，下七宝台，以价值百千璎珞，持至释迦牟尼佛所，头面礼足，奉上璎珞，而白佛言：世尊！净华宿王智佛问讯世尊：少病少恼，起居轻利，安乐行不？四大调和不？世事可忍不？众生易度不？无多贪欲、瞋恚、愚痴、嫉妒、悭慢不？无不孝父母，不敬沙门，邪见不善心，不摄五情不？世尊！众生能降伏诸魔怨不？久灭度多宝如来在七宝塔中，来听法不？又问讯多宝如来：安隐少恼，堪忍久住不？世尊！我今欲见多宝佛身，惟愿世尊，示我令见。尔时，释迦牟尼佛语多宝佛，是妙音菩萨欲得相见。时多宝佛告妙音言：善哉！善哉！汝能为供养释迦牟尼佛，及听法华经，并见文殊师利等，故来至此。尔时，华德菩萨白佛言：世尊！是妙音菩萨，种何善根，修何功德，有是神力？佛告华德菩萨：过去有佛，名云雷音王，多陀阿伽度阿罗诃三藐三佛陀，国名现一切世间，劫名喜见。妙音菩萨于万二千岁，以十万种伎乐，供养云雷音王佛，并奉上八万四千七宝钵，以是因缘果报，今生净华宿王智佛国，有是神力。华德！于汝意云何？尔时，云雷音王佛所，妙音菩萨伎乐供养，奉上宝器者，岂异人乎？今此妙音菩萨摩诃萨是。华德！是妙音菩萨，已曾供养亲近无量诸佛，久植德本，又值恒河沙等百千万亿那由他佛。华德！汝但见妙音菩萨其身在此，而是菩萨现种种身，处处为诸众生说是经典，或现梵王身，或现帝释身，或现自在天身，或现大自在天身，或现天大将军身，或现毗沙门天王身，或现转轮圣王身，或现诸小王身，或现长者身，或现居士身，或现宰官身，或现婆罗门身，或现比丘、比丘尼、优婆塞、优婆夷身，或现长者居士妇女身，或现宰官妇女身，或现婆罗门妇女身，或现童男童女身，或现天、龙、夜叉、乾闼婆、阿修罗、迦楼罗、紧那罗、摩睺罗伽、人非人等身，而说是经。诸有地狱、饿鬼、畜生，及众难处，皆能救济，乃至于王后宫，变为女身，而说是经。华德！是妙音菩萨，能救护娑婆世界诸众生者，是妙音菩萨如是种种变化现身，在此娑婆国土，为诸众生说是经典，于神通变化智慧无所损减。是菩萨以若干智慧，明照娑婆世界，令一切众生，各得所知；于十方恒河沙世界中，亦复如是。若应以声闻形得度者，现声闻形而为说法；应以辟支佛形得度者，现辟支佛形而为说法；应以菩萨形得度者，现菩萨形而为说法；应以佛形得度者，即现佛形而为说法。如是种种，随所应度而为现形，乃至应以灭度而得度者，示现灭度。华德！妙音菩萨摩诃萨，成就大神通智慧之力，其事如是。尔时，华德菩萨白佛言：世尊！是妙音菩萨深种善根。世尊！是菩萨住何三昧，而能如是在所变现，度脱众生？佛告华德菩萨：善男子！其三昧名现一切色身，妙音菩萨住是三昧中，能如是饶益无量众生。说是妙音菩萨品时，与妙音菩萨俱来者，八万四千人，皆得现一切色身三昧；此娑婆世界无量菩萨，亦得是三昧及陀罗尼。尔时，妙音菩萨摩诃萨，供养释迦牟尼佛及多宝佛塔已，还归本土，所经诸国，六种震动，雨宝莲华，作百千万亿种种伎乐。既到本国，与八万四千菩萨围绕，至净华宿王智佛所，白佛言：世尊！我到娑婆世界，饶益众生，见释迦牟尼佛，及见多宝佛塔，礼拜供养，又见文殊师利法王子菩萨，及见药王菩萨、得勤精进力菩萨、勇施菩萨等，亦令是八万四千菩萨，得现一切色身三昧。说是妙音菩萨来往品时，四万二千天子得无生法忍，华德菩萨得法华三昧。

### 观世音菩萨普门品第廿五

尔时，无尽意菩萨即从座起，偏袒右肩，合掌向佛，而作是言：世尊！观世音菩萨以何因缘，名观世音？

佛告无尽意菩萨：善男子！若有无量百千万亿众生，受诸苦恼，闻是观世音菩萨，一心称名，观世音菩萨即时观其音声，皆得解脱。

若有持是观世音菩萨名者，设入大火，火不能烧，由是菩萨威神力故。

若为大水所漂，称其名号，即得浅处。

若有百千万亿众生，为求金、银、琉璃、砗磲、玛瑙、珊瑚、琥珀、真珠等宝，入于大海，假使黑风吹其船舫，漂堕罗刹鬼国，其中若有乃至一人，称观世音菩萨名者，是诸人等，皆得解脱罗刹之难，以是因缘，名观世音。

若复有人，临当被害，称观世音菩萨名者，彼所执刀杖，寻段段坏，而得解脱。

若三千大千国土，满中夜叉罗刹，欲来恼人，闻其称观世音菩萨名者，是诸恶鬼尚不能以恶眼视之，况复加害。

设复有人，若有罪，若无罪，杻械枷锁检系其身，称观世音菩萨名者，皆悉断坏，即得解脱。

若三千大千国土，满中怨贼，有一商主，将诸商人，齎持重宝，经过险路，其中一人作是唱言：诸善男子！勿得恐怖！汝等应当一心称观世音菩萨名号，是菩萨能以无畏施于众生；汝等若称名者，于此怨贼当得解脱！众商人闻，俱发声言：南无观世音菩萨！称其名故，即得解脱。

无尽意！观世音菩萨摩诃萨，威神之力，巍巍如是。若有众生多于淫欲，常念恭敬观世音菩萨，便得离欲；若多瞋恚，常念恭敬观世音菩萨，便得离瞋；若多愚痴，常念恭敬观世音菩萨，便得离痴。

无尽意！观世音菩萨有如是等大威神力，多所饶益，是故众生常应心念！

若有女人，设欲求男，礼拜供养观世音菩萨，便生福德智慧之男；设欲求女，便生端正有相之女，宿植德本，众人爱敬。

无尽意！观世音菩萨有如是力！若有众生，恭敬礼拜观世音菩萨，福不唐捐。

是故众生，皆应受持观世音菩萨名号。

无尽意！若有人受持六十二亿恒河沙菩萨名字，复尽形供养饮食、衣服、卧具、医药，于汝意云何？是善男子、善女人，功德多不？无尽意言：甚多！世尊！佛言：若复有人，受持观世音菩萨名号，乃至一时礼拜供养，是二人福，正等无异，于百千万亿劫不可穷尽。

无尽意！受持观世音菩萨名号，得如是无量无边福德之利。

无尽意菩萨白佛言：世尊！观世音菩萨云何游此娑婆世界？云何而为众生说法？方便之力，其事云何？

佛告无尽意菩萨：善男子！若有国土众生，应以佛身得度者，观世音菩萨即现佛身而为说法。

应以辟支佛身得度者，即现辟支佛身而为说法。

应以声闻身得度者，即现声闻身而为说法。

应以梵王身得度者，即现梵王身而为说法。

应以帝释身得度者，即现帝释身而为说法。

应以自在天身得度者，即现自在天身而为说法。应以大自在天身得度者，即现大自在天身而为说法。

应以天大将军身得度者，即现天大将军身而为说法。
应以毗沙门身得度者，即现毗沙门身而为说法。

应以小王身得度者，即现小王身而为说法。

应以长者身得度者，即现长者身而为说法。

应以居士身得度者，即现居士身而为说法。

应以宰官身得度者，即现宰官身而为说法。

应以婆罗门身得度者，即现婆罗门身而为说法。

应以比丘、比丘尼、优婆塞、优婆夷身得度者，即现比丘、比丘尼、优婆塞、优婆夷身而为说法。

应以长者、居士、宰官、婆罗门妇女身得度者，即现妇女身而为说法。

应以童男、童女身得度者，即现童男、童女身而为说法。

应以天龙、夜叉、乾闼婆、阿修罗、迦楼罗、紧那罗、摩睺罗伽、人非人等身得度者，即皆现之，而为说法。

应以执金刚神得度者，即现执金刚神而为说法。

无尽意！是观世音菩萨成就如是功德，以种种形，游诸国土，度脱众生。

是故汝等应当一心供养观世音菩萨，是观世音菩萨摩诃萨，于怖畏急难之中，能施无畏，是故此娑婆世界皆号之为施无畏者。

无尽意菩萨白佛言：世尊！我今当供养观世音菩萨。即解颈众宝珠璎珞，价值百千两金而以与之，作是言：仁者！受此法施珍宝璎珞。

时观世音菩萨不肯受之。

无尽意复白观世音菩萨言：仁者！愍我等故，受此璎珞。

尔时，佛告观世音菩萨：当愍此无尽意菩萨及四众、天龙、夜叉、乾闼婆、阿修罗、迦楼罗、紧那罗、摩睺罗伽、人非人等故，受是璎珞。

即时观世音菩萨愍诸四众，及于天龙人非人等，受其璎珞，分作二分，一分奉释迦牟尼佛，一分奉多宝佛塔。

无尽意！观世音有如是自在神力，游于娑婆世界。

尔时，无尽意菩萨以偈问曰：

&nbsp;&nbsp;&nbsp;&nbsp;世尊妙相具&nbsp;&nbsp;&nbsp;&nbsp;我今重问彼&nbsp;&nbsp;&nbsp;&nbsp;佛子何因缘&nbsp;&nbsp;&nbsp;&nbsp;名为观世音

&nbsp;&nbsp;&nbsp;&nbsp;具足妙相尊&nbsp;&nbsp;&nbsp;&nbsp;偈答无尽意&nbsp;&nbsp;&nbsp;&nbsp;汝听观音行&nbsp;&nbsp;&nbsp;&nbsp;善应诸方所

&nbsp;&nbsp;&nbsp;&nbsp;弘誓深如海&nbsp;&nbsp;&nbsp;&nbsp;历劫不思议&nbsp;&nbsp;&nbsp;&nbsp;侍多千亿佛&nbsp;&nbsp;&nbsp;&nbsp;发大清净愿

&nbsp;&nbsp;&nbsp;&nbsp;我为汝略说&nbsp;&nbsp;&nbsp;&nbsp;闻名及见身&nbsp;&nbsp;&nbsp;&nbsp;心念不空过&nbsp;&nbsp;&nbsp;&nbsp;能灭诸有苦

&nbsp;&nbsp;&nbsp;&nbsp;假使兴害意&nbsp;&nbsp;&nbsp;&nbsp;推落大火坑&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;火坑变成池

&nbsp;&nbsp;&nbsp;&nbsp;或漂流巨海&nbsp;&nbsp;&nbsp;&nbsp;龙鱼诸鬼难&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;波浪不能没

&nbsp;&nbsp;&nbsp;&nbsp;或在须弥峰&nbsp;&nbsp;&nbsp;&nbsp;为人所推堕&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;如日虚空住

&nbsp;&nbsp;&nbsp;&nbsp;或被恶人逐&nbsp;&nbsp;&nbsp;&nbsp;堕落金刚山&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;不能损一毛

&nbsp;&nbsp;&nbsp;&nbsp;或值怨贼绕&nbsp;&nbsp;&nbsp;&nbsp;各执刀加害&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;咸即起慈心

&nbsp;&nbsp;&nbsp;&nbsp;或遭王难苦&nbsp;&nbsp;&nbsp;&nbsp;临刑欲寿终&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;刀寻段段坏

&nbsp;&nbsp;&nbsp;&nbsp;或囚禁枷锁&nbsp;&nbsp;&nbsp;&nbsp;手足被杻械&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;释然得解脱

&nbsp;&nbsp;&nbsp;&nbsp;咒诅诸毒药&nbsp;&nbsp;&nbsp;&nbsp;所欲害身者&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;还着于本人

&nbsp;&nbsp;&nbsp;&nbsp;或遇恶罗刹&nbsp;&nbsp;&nbsp;&nbsp;毒龙诸鬼等&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;时悉不敢害

&nbsp;&nbsp;&nbsp;&nbsp;若恶兽围绕&nbsp;&nbsp;&nbsp;&nbsp;利牙爪可怖&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;疾走无边方

&nbsp;&nbsp;&nbsp;&nbsp;蚖蛇及蝮蝎&nbsp;&nbsp;&nbsp;&nbsp;气毒烟火然&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;寻声自回去

&nbsp;&nbsp;&nbsp;&nbsp;云雷鼓掣电&nbsp;&nbsp;&nbsp;&nbsp;降雹澍大雨&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;应时得消散

&nbsp;&nbsp;&nbsp;&nbsp;众生被困厄&nbsp;&nbsp;&nbsp;&nbsp;无量苦逼身&nbsp;&nbsp;&nbsp;&nbsp;观音妙智力&nbsp;&nbsp;&nbsp;&nbsp;能救世间苦

&nbsp;&nbsp;&nbsp;&nbsp;具足神通力&nbsp;&nbsp;&nbsp;&nbsp;广修智方便&nbsp;&nbsp;&nbsp;&nbsp;十方诸国土&nbsp;&nbsp;&nbsp;&nbsp;无刹不现身

&nbsp;&nbsp;&nbsp;&nbsp;种种诸恶趣&nbsp;&nbsp;&nbsp;&nbsp;地狱鬼畜生&nbsp;&nbsp;&nbsp;&nbsp;生老病死苦&nbsp;&nbsp;&nbsp;&nbsp;以渐悉令灭

&nbsp;&nbsp;&nbsp;&nbsp;真观清净观&nbsp;&nbsp;&nbsp;&nbsp;广大智慧观&nbsp;&nbsp;&nbsp;&nbsp;悲观及慈观&nbsp;&nbsp;&nbsp;&nbsp;常愿常瞻仰

&nbsp;&nbsp;&nbsp;&nbsp;无垢清净光&nbsp;&nbsp;&nbsp;&nbsp;慧日破诸闇&nbsp;&nbsp;&nbsp;&nbsp;能伏灾风火&nbsp;&nbsp;&nbsp;&nbsp;普明照世间

&nbsp;&nbsp;&nbsp;&nbsp;悲体戒雷震&nbsp;&nbsp;&nbsp;&nbsp;慈意妙大云&nbsp;&nbsp;&nbsp;&nbsp;澍甘露法雨&nbsp;&nbsp;&nbsp;&nbsp;灭除烦恼焰

&nbsp;&nbsp;&nbsp;&nbsp;诤讼经官处&nbsp;&nbsp;&nbsp;&nbsp;怖畏军阵中&nbsp;&nbsp;&nbsp;&nbsp;念彼观音力&nbsp;&nbsp;&nbsp;&nbsp;众怨悉退散

&nbsp;&nbsp;&nbsp;&nbsp;妙音观世音&nbsp;&nbsp;&nbsp;&nbsp;梵音海潮音&nbsp;&nbsp;&nbsp;&nbsp;胜彼世间音&nbsp;&nbsp;&nbsp;&nbsp;是故须常念

&nbsp;&nbsp;&nbsp;&nbsp;念念勿生疑&nbsp;&nbsp;&nbsp;&nbsp;观世音净圣&nbsp;&nbsp;&nbsp;&nbsp;于苦恼死厄&nbsp;&nbsp;&nbsp;&nbsp;能为作依怙

&nbsp;&nbsp;&nbsp;&nbsp;具一切功德&nbsp;&nbsp;&nbsp;&nbsp;慈眼视众生&nbsp;&nbsp;&nbsp;&nbsp;福聚海无量&nbsp;&nbsp;&nbsp;&nbsp;是故应顶礼

尔时，持地菩萨即从座起，前白佛言：世尊！若有众生闻是观世音菩萨品自在之业，普门示现神通力者，当知是人功德不少。

佛说是普门品时，众中八万四千众生，皆发无等等阿耨多罗三藐三菩提心。

### 陀罗尼品第廿六

尔时，药王菩萨即从座起，偏袒右肩，合掌向佛，而白佛言：世尊！若善男子、善女人，有能受持法华经者，若读诵通利，若书写经卷，得几所福？佛告药王：若有善男子、善女人，供养八百万亿那由他恒河沙等诸佛，于汝意云何，其所得福，宁为多不？甚多！世尊！佛言：若善男子、善女人，能于是经，乃至受持一四句偈，读诵解义，如说修行，功德甚多。

尔时，药王菩萨白佛言：世尊！我今当与说法者陀罗尼咒，以守护之。

即说咒曰：安尔．曼尔．摩祢．摩摩祢．旨隶．遮梨第．赊咩．赊履多玮．膻帝．目帝．目多履．娑履．阿玮娑履．桑履．娑履．叉裔．阿叉裔．阿耆腻．膻帝．赊履．陀罗尼．阿卢伽婆娑簸蔗毗叉腻．祢毗剃．阿便哆逻弥履剃．阿亶哆波隶输地．欧究隶．牟究隶．阿罗隶．波罗隶．首迦差．阿三磨三履．佛陀毗吉利帙帝．达摩波利差帝．僧伽涅瞿沙祢．婆舍婆舍输地．曼哆逻．曼哆逻叉夜多．邮楼哆．邮楼哆憍舍略．恶叉逻．恶叉冶多冶．阿婆卢．阿摩若那多夜。

世尊！是陀罗尼神咒，六十二亿恒河沙等诸佛所说，若有侵毁此法师者，则为侵毁是诸佛已。

时释迦牟尼佛赞药王菩萨言：善哉！善哉！药王！汝愍念拥护此法师故，说是陀罗尼，于诸众生，多所饶益。

尔时，勇施菩萨白佛言：世尊！我亦为拥护读诵受持法华经者，说陀罗尼，若此法师得是陀罗尼，若夜叉，若罗刹，若富单那，若吉蔗，若鸠槃荼，若饿鬼等，伺求其短，无能得便。即于佛前而说咒曰：痤隶．摩诃痤隶．郁枳．目枳．阿隶．阿罗婆第．涅隶第．涅隶多婆第．伊致柅．韦致柅．旨致柅．涅隶墀柅．涅犁墀婆底。

世尊！是陀罗尼神咒，恒河沙等诸佛所说，亦皆随喜，若有侵毁此法师者，则为侵毁是诸佛已。

尔时，毗沙门天王护世者白佛言：世尊！我亦为愍念众生，拥护此法师故，说是陀罗尼。即说咒曰：阿梨．那梨．[少＋兔]那梨．阿那卢．那履．拘那履。

世尊！以是神咒拥护法师，我亦自当拥护持是经者，令百由旬内，无诸衰患。

尔时，持国天王在此会中，与千万亿那由他乾闼婆众，恭敬围绕，前诣佛所，合掌白佛言：世尊！我亦以陀罗尼神咒，拥护持法华经者。即说咒曰：阿伽祢．伽祢．瞿利．乾陀利．旃陀利．摩蹬耆．常求利．浮楼莎柅．頞底。

世尊！是陀罗尼神咒，四十二亿诸佛所说，若有侵毁此法师者，则为侵毁是诸佛已。

尔时，有罗刹女等，一名蓝婆，二名毗蓝婆，三名曲齿，四名华齿，五名黑齿，六名多发，七名无厌足，八名持璎珞，九名皋帝，十名夺一切众生精气，是十罗刹女，与鬼子母并其子及眷属，俱诣佛所，同声白佛言：世尊！我等亦欲拥护读诵受持法华经者，除其衰患，若有伺求法师短者，令不得便。即于佛前而说咒曰：伊提履．伊提泯．伊提履．阿提履．伊提履．泥履．泥履．泥履．泥履．泥履．楼醯．楼醯．楼醯．楼醯．多醯．多醯．多醯．兜醯．[少＋兔]醯。宁上我头上，莫恼于法师。若夜叉、若罗刹、若饿鬼、若富单那、若吉蔗、若毗陀罗、若犍驮、若乌摩勒伽、若阿跋摩罗、若夜叉吉蔗、若人吉蔗，若热病，若一日、若二日、若三日、若四日、若至七日、若常热病，若男形、若女形、若童男形、若童女形，乃至梦中，亦复莫恼。即于佛前而说偈言：

&nbsp;&nbsp;&nbsp;&nbsp;若不顺我咒&nbsp;&nbsp;&nbsp;&nbsp;恼乱说法者&nbsp;&nbsp;&nbsp;&nbsp;头破作七分&nbsp;&nbsp;&nbsp;&nbsp;如阿梨树枝

&nbsp;&nbsp;&nbsp;&nbsp;如杀父母罪&nbsp;&nbsp;&nbsp;&nbsp;亦如压油殃&nbsp;&nbsp;&nbsp;&nbsp;斗秤欺诳人&nbsp;&nbsp;&nbsp;&nbsp;调达破僧罪

&nbsp;&nbsp;&nbsp;&nbsp;犯此法师者&nbsp;&nbsp;&nbsp;&nbsp;当获如是殃

诸罗刹女说此偈已，白佛言：世尊！我等亦当身自拥护受持读诵修行是经者，令得安隐，离诸衰患，消众毒药。

佛告诸罗刹女：善哉！善哉！汝等但能拥护受持法华名者，福不可量，何况拥护具足受持供养经卷，华香、璎珞、末香、涂香、烧香、幡盖、伎乐，然种种灯、酥灯、油灯、诸香油灯、苏摩那华油灯、薝卜华油灯、婆师迦华油灯、优钵罗华油灯，如是等百千种供养者。皋帝！汝等及眷属，应当拥护如是法师。

说是陀罗尼品时，六万八千人得无生法忍。

### 妙庄严王本事品第廿七

尔时，佛告诸大众：乃往古世，过无量无边不可思议阿僧祇劫，有佛名云雷音宿王华智，多陀阿伽度阿罗诃三藐三佛陀，国名光明庄严，劫名喜见。

彼佛法中，有王名妙庄严，其王夫人，名曰净德，有二子，一名净藏，二名净眼。是二子有大神力，福德智慧，久修菩萨所行之道，所谓檀波罗蜜、尸罗波罗蜜、羼提波罗蜜、毗离耶波罗蜜、禅波罗蜜、般若波罗蜜、方便波罗蜜、慈悲喜舍，乃至三十七品助道法，皆悉明了通达；又得菩萨净三昧、日星宿三昧、净光三昧、净色三昧、净照明三昧、长庄严三昧、大威德藏三昧，于此三昧亦悉通达。

尔时，彼佛欲引导妙庄严王，及愍念众生故，说是法华经。

时净藏净眼二子，到其母所，合十指爪掌白言：愿母往诣云雷音宿王华智佛所，我等亦当侍从亲近供养礼拜，所以者何？此佛于一切天人众中说法华经，宜应听受。母告子言：汝父信受外道，深着婆罗门法，汝等应往白父，与共俱去。净藏、净眼合十指爪掌白母：我等是法王子，而生此邪见家。母告子言：汝等当忧念汝父，为现神变，若得见者，心必清净，或听我等，往至佛所。

于是二子念其父故，涌在虚空，高七多罗树，现种种神变。于虚空中，行住坐卧，身上出水，身下出火，身下出水，身上出火；或现大身满虚空中，而复现小，小复现大；于空中灭，忽然在地，入地如水，履水如地。现如是等种种神变，令其父王心净信解。

时父见子神力如是，心大欢喜，得未曾有，合掌向子言：汝等师为是谁，谁之弟子？二子白言：大王！彼云雷音宿王华智佛，今在七宝菩提树下，法座上坐，于一切世间天人众中，广说法华经，是我等师，我是弟子。父语子言：我今亦欲见汝等师，可共俱往。

于是二子从空中下，到其母所，合掌白母：父王今已信解，堪任发阿耨多罗三藐三菩提心。我等为父已作佛事，愿母见听，于彼佛所，出家修道。尔时，二子欲重宣其意，以偈白母：

&nbsp;&nbsp;&nbsp;&nbsp;愿母放我等&nbsp;&nbsp;&nbsp;&nbsp;出家作沙门&nbsp;&nbsp;&nbsp;&nbsp;诸佛甚难值&nbsp;&nbsp;&nbsp;&nbsp;我等随佛学

&nbsp;&nbsp;&nbsp;&nbsp;如优昙钵华&nbsp;&nbsp;&nbsp;&nbsp;值佛复难是&nbsp;&nbsp;&nbsp;&nbsp;脱诸难亦难&nbsp;&nbsp;&nbsp;&nbsp;愿听我出家

母即告言，听汝出家，所以者何？佛难值故。于是二子白父母言：善哉父母！愿时往诣云雷音宿王华智佛所，亲近供养，所以者何？佛难得值，如优昙钵罗华，又如一眼之龟值浮木孔，而我等宿福深厚，生值佛法，是故父母当听我等，令得出家。所以者何？诸佛难值，时亦难遇。

彼时妙庄严王后宫八万四千人，皆悉堪任受持是法华经。净眼菩萨于法华三昧久已通达；净藏菩萨已于无量百千万亿劫，通达离诸恶趣三昧，欲令一切众生离诸恶趣故；其王夫人得诸佛集三昧，能知诸佛秘密之藏。二子如是以方便力，善化其父，令心信解，好乐佛法。

于是妙庄严王与群臣眷属俱，净德夫人与后宫婇女眷属俱，其王二子与四万二千人俱，一时共诣佛所。到已，头面礼足，绕佛三匝，却住一面。

尔时，彼佛为王说法，示教利喜，王大欢悦。尔时，妙庄严王及其夫人，解颈真珠璎珞，价值百千，以散佛上，于虚空中，化成四柱宝台，台中有大宝床，敷百千万天衣，其上有佛，结跏趺坐，放大光明。尔时，妙庄严王作是念：佛身希有，端严殊特，成就第一微妙之色。

时云雷音宿王华智佛，告四众言：汝等见是妙庄严王，于我前合掌立不？此王于我法中作比丘，精勤修习助佛道法，当得作佛，号娑罗树王，国名大光，劫名大高王；其娑罗树王佛，有无量菩萨众及无量声闻，其国平正，功德如是。

其王即时以国付弟，与夫人二子，并诸眷属，于佛法中，出家修道。王出家已，于八万四千岁，常勤精进，修行妙法华经，过是已后，得一切净功德庄严三昧。

即升虚空，高七多罗树，而白佛言：世尊！此我二子，已作佛事，以神通变化，转我邪心，令得安住于佛法中，得见世尊。此二子者，是我善知识，为欲发起宿世善根，饶益我故，来生我家。

尔时，云雷音宿王华智佛，告妙庄严王言：如是！如是！如汝所言！若善男子、善女人，种善根故，世世得善知识，其善知识能作佛事，示教利喜，令入阿耨多罗三藐三菩提。大王当知！善知识者，是大因缘，所以化导，令得见佛，发阿耨多罗三藐三菩提心。大王！汝见此二子不？此二子已曾供养六十五百千万亿那由他恒河沙诸佛，亲近恭敬，于诸佛所，受持法华经，愍念邪见众生，令住正见。妙庄严王即从虚空中下，而白佛言：世尊！如来甚希有，以功德智慧故，顶上肉髻光明显照，其眼长广而绀青色，眉间毫相，白如珂月，齿白齐密，常有光明，唇色赤好，如频婆果。

尔时，妙庄严王赞叹佛如是等无量百千万亿功德已，于如来前，一心合掌，复白佛言：世尊！未曾有也！如来之法，具足成就不可思议微妙功德，教戒所行，安隐快善；我从今日，不复自随心行，不生邪见、憍慢、瞋恚、诸恶之心。说是语已，礼佛而出。

佛告大众：于意云何，妙庄严王岂异人乎？今华德菩萨是。其净德夫人，今佛前光照庄严相菩萨是，哀愍妙庄严王，及诸眷属故，于彼中生。其二子者，今药王菩萨、药上菩萨是。是药王、药上菩萨，成就如此诸大功德，已于无量百千万亿诸佛所，植众德本，成就不可思议诸善功德。若有人识是二菩萨名字者，一切世间诸天人民，亦应礼拜。

佛说是妙庄严王本事品时，八万四千人远尘离垢，于诸法中，得法眼净。

### 普贤菩萨劝发品第廿八

尔时，普贤菩萨以自在神通力，威德名闻，与大菩萨无量无边不可称数，从东方来，所经诸国，普皆震动，雨宝莲华，作无量百千万亿种种伎乐，又与无数诸天龙、夜叉、乾闼婆、阿修罗、迦楼罗、紧那罗、摩睺罗伽、人非人等，大众围绕，各现威德神通之力。到娑婆世界，耆阇崛山中，头面礼释迦牟尼佛，右绕七匝。

白佛言：世尊！我于宝威德上王佛国，遥闻此娑婆世界说法华经，与无量无边百千万亿诸菩萨众，共来听受，惟愿世尊当为说之。若善男子、善女子，于如来灭后，云何能得是法华经？

佛告普贤菩萨：若善男子、善女人，成就四法，于如来灭后，当得是法华经。一者，为诸佛护念；二者，植众德本；三者，入正定聚；四者，发救一切众生之心。善男子、善女人，如是成就四法，于如来灭后，必得是经。

尔时，普贤菩萨白佛言：世尊！于后五百岁浊恶世中，其有受持是经典者，我当守护，除其衰患，令得安隐，使无伺求，得其便者。若魔、若魔子、若魔女、若魔民、若为魔所著者、若夜叉、若罗刹、若鸠槃荼、若毗舍阇、若吉蔗、若富单那、若韦陀罗等，诸恼人者，皆不得便。

是人若行若立，读诵此经，我尔时乘六牙白象王，与大菩萨众，俱诣其所，而自现身，供养守护，安慰其心，亦为供养法华经故。

是人若坐，思惟此经，尔时我复乘白象王现其人前，其人若于法华经有所忘失一句一偈，我当教之，与共读诵，还令通利。

尔时，受持读诵法华经者，得见我身，甚大欢喜，转复精进，以见我故，即得三昧及陀罗尼，名为旋陀罗尼、百千万亿旋陀罗尼、法音方便陀罗尼，得如是等陀罗尼。

世尊！若后世后五百岁浊恶世中，比丘、比丘尼、优婆塞、优婆夷，求索者，受持者，读诵者，书写者，欲修习是法华经，于三七日中，应一心精进，满三七日已，我当乘六牙白象，与无量菩萨而自围绕，以一切众生所喜见身，现其人前，而为说法，示教利喜。亦复与其陀罗尼咒，得是陀罗尼故，无有非人能破坏者，亦不为女人之所惑乱，我身亦自常护是人，惟愿世尊！听我说此陀罗尼咒。即于佛前而说咒曰。

阿檀地．檀陀婆地．檀陀婆帝．檀陀鸠舍隶．檀陀修陀隶．修陀隶．修陀罗婆底．佛陀波膻祢．萨婆陀罗尼阿婆多尼．萨婆婆沙阿婆多尼．修阿婆多尼．僧伽婆履叉尼．僧伽涅伽陀尼．阿僧祇．僧伽婆伽地．帝隶阿惰僧伽兜略阿罗帝婆罗帝．萨婆僧伽地三摩地伽兰地．萨婆达磨修波利刹帝．萨婆萨埵楼驮憍舍略阿[少＋兔]伽地．辛阿毗吉利地帝。世尊！若有菩萨得闻是陀罗尼者，当知普贤神通之力。若法华经行阎浮提，有受持者，应作此念，皆是普贤威神之力。

若有受持读诵，正忆念，解其义趣，如说修行。当知是人行普贤行，于无量无边诸佛所，深种善根，为诸如来手摩其头。

若但书写，是人命终当生忉利天上，是时八万四千天女，作众伎乐而来迎之，其人即着七宝冠于婇女中，娱乐快乐，何况受持读诵，正忆念，解其义趣，如说修行。若有人受持读诵，解其义趣，是人命终，为千佛授手，令不恐布，不堕恶趣，即往兜率天上弥勒菩萨所。弥勒菩萨有三十二相，大菩萨众所共围绕，有百千万亿天女眷属而于中生，有如是等功德利益。

是故智者应当一心自书，若使人书，受持读诵，正忆念，如说修行。

世尊！我今以神通力故，守护是经，于如来灭后，阎浮提内，广令流布，使不断绝。

尔时，释迦牟尼佛赞言：善哉！善哉！普贤！汝能护助是经，令多所众生安乐利益，汝已成就不可思议功德，深大慈悲，从久远来，发阿耨多罗三藐三菩提意，而能作是神通之愿，守护是经，我当以神通力，守护能受持普贤菩萨名者。

普贤！若有受持读诵，正忆念，修习书写是法华经者，当知是人，则见释迦牟尼佛，如从佛口，闻此经典；当知是人，供养释迦牟尼佛；当知是人，佛赞善哉；当知是人，为释迦牟尼佛手摩其头；当知是人，为释迦牟尼佛衣之所覆。

如是之人，不复贪着世乐，不好外道经书手笔，亦复不喜亲近其人及诸恶者，若屠儿，若畜猪羊鸡狗，若猎师，若炫卖女色。是人心意质直，有正忆念，有福德力，是人不为三毒所恼，亦不为嫉妒、我慢、邪慢、增上慢所恼，是人少欲知足，能修普贤之行。普贤！若如来灭后，后五百岁，若有人见受持读诵法华经者，应作是念：此人不久当诣道场，破诸魔众，得阿耨多罗三藐三菩提，转法轮，击法鼓，吹法螺，雨法雨，当坐天人大众中师子法座上。

普贤！若于后世，受持读诵是经典者，是人不复贪着衣服、卧具、饮食资生之物，所愿不虚，亦于现世得其福报。

若人有轻毁之言：汝狂人耳，空作是行，终无所获。如是罪报，当世世无眼。若有供养赞叹之者，当于今世得现果报。若复见受持是经者，出其过恶，若实，若不实，此人现世得白癞病；若轻笑之者，当世世牙齿疏缺、丑唇、平鼻、手脚缭戾、眼目角睐、身体臭秽、恶疮脓血、水腹短气、诸恶重病。

是故普贤，若见受持是经典者，当起远迎，当如敬佛。

说是普贤劝发品时，恒河沙等无量无边菩萨得百千万亿旋陀罗尼，三千大千世界微尘等诸菩萨具普贤道。

佛说是经时，普贤等诸菩萨，舍利弗等诸声闻，及诸天龙人非人等，一切大会，皆大欢喜，受持佛语，作礼而去。