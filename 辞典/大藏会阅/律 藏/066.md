#### 【卷二十二】

### 八波羅夷法

#### 婬戒第一

#### 盜戒第二

#### 殺戒第三

#### 大妄語戒第四 

—以上四戒，並同比丘。

#### 男身相觸戒第五 

鹿樂長者與偷羅難陀比丘尼互相繫意，長者異時請諸尼食，偷羅知其爲己故請，住寺不往，長者疾行食已，即往尼寺，偷羅見長者來，即臥牀上，長者問：“何所患苦？”答言：“無患苦；我所欲者，而彼不欲。”彼言：“我欲，非不欲。”即前抱臥，以手摩，口鳴。

守房小沙彌尼見，向諸尼説，諸尼嫌責，而白比丘，比丘轉白世尊，集僧，制戒。

#### 犯八事戒第六 

亦起自偷羅難陀尼。八事者：以染心受染心男子捉手、捉衣、入屏處、共立、共語、共行、身相倚、共期。

#### 覆他重罪戒第七 

偷羅難陀之妹坻舍難陀尼犯波羅夷，姊懼彼得惡名故不説。異時，坻舍休道，諸尼語言：“見汝妹捨道否？”答言：“我先知彼有此事。”諸尼訶責，白諸比丘，比丘白佛，制戒。

#### 隨擧三諫不捨戒第八 

闡陀比丘爲僧所擧，尉次比丘尼往返承事，諸尼諫之，答言：“此是我兄，今不供養，更待何時？”諸尼嫌責，佛令尼僧作訶諫羯磨，制戒。

### 十七僧殘法

#### 媒嫁戒第一

#### 無根謗戒第二

#### 假根謗戒第三 

——以上三戒，與比丘同。

#### 詣官言人戒第四 

有一居士，爲尼作精舍，以後，諸尼捨去，居士兒即耕此精舍地，諸尼詣官言訟，令官罰居士兒，故制。

#### 度賊女戒第五 

有賊女偷離奢財物逃走，諸離奢遣人覓殺，賊女即詣王舍城，至尼園中出家，離奢告瓶沙王，覓之，聞已出家，遣信語離奢，離奢譏嫌，故制。

#### 解擧尼罪戒第六 

尉次尼爲僧所擧，偷羅難陀尼輒自出界外與作解擧罪羯磨，故制。

#### 獨渡村宿戒第七 

有尼，獨高褰衣渡水，賊見，繫意，便捉觸嬈；又、差摩比丘尼多諸弟子，有一尼弟子獨入村，村中獨宿，居士謂其欲得男子；又、六羣尼，常在後獨行，謂欲得男子；故制。

#### 【卷二十三】

#### 染心受食戒第八 

時世穀貴，乞食難得，提舍難陀尼，到一販賣家乞食，販賣人繫心在彼，便與滿鉢羹飯；提舍以後數到其家乞食；復於一時，彼人遥見尼來，便自計念：如我前後與食，價可五百金錢，足直一女人。即前捉尼，欲行非法，尼便大唤，比近問知其故，且問尼：知彼與食意否？答言：知。彼言：汝若知者，何故大唤？諸尼嫌責，故制。

#### 勸受染食戒第九 

提舍入城乞食，空鉢而囘；六羣尼勸其受染心男子食，故制。

#### 破僧違諫戒第十

#### 助破僧違諫戒第十一

#### 汙家違諫戒第十二

#### 惡性違諫戒第十三 

——以上四戒，並同比丘。

#### 親近覆罪違僧諫戒第十四 

蘇摩、波頗夷二尼，常相親近住，乃至共相覆罪，諸尼諫而不改，故制。

#### 教住覆罪違僧諫戒第十五 

六羣尼教彼二尼，故制。

#### 瞋捨三寶違僧諫戒第十六 

六羣尼輒以小事瞋捨三寶，故制。

#### 喜諍不憶違僧諫戒第十七 

黑比丘尼喜鬪諍，不善憶持諍事，後以瞋恚，言僧有愛恚怖痴，故制。

### 三十捨墮法

長衣過限戒第一 離衣宿戒第二 月望衣戒第三 從非親俗人乞衣戒第四 過分取衣戒第五 勸增衣價戒第六 勸二家合辦衣戒第七 索衣過限戒第八 蓄錢寶戒第九 貿寶戒第十 販賣戒第十一 乞钵戒第十二 自乞縷使非親織師織衣戒第十三 勸織師增衣縷戒第十四 與衣瞋奪戒第十五 七日藥過限戒第十六 過前受急施衣過後蓄戒第十七 僧物入己戒第十八

——以上十八戒，並同比丘。

#### 【卷二十四】

#### 乞酥油戒第十九 

偷羅難陀詣檀越家云：須酥。彼買酥與之。復言：不須酥，須油。檀越譏嫌，故制。

#### 以造堂直貿衣共分戒第二十 

尼僧露地説戒，居士與作説戒堂物，尼却以物貿衣共分，仍露地説戒，故制。