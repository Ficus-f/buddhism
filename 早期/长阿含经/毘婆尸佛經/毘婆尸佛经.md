## 毘婆尸佛经卷上

西天译经三藏朝散大夫试鸿胪卿传教大师臣法天奉&nbsp;&nbsp;&nbsp;&nbsp;诏译

尔时佛告诸苾刍。于过去劫有大国王。名满度摩。有一太子名毘婆尸。久处深宫思欲出游。告御车人瑜誐言。与我如法安置车马。今欲出外游观园林。瑜誐闻已即往廐中。安置车马控太子前。乘之出外。见一病人。太子曰。云何此人颜貌羸瘦气力劣弱。瑜誐答言。此是病人。太子曰。云何名病。瑜誐答言。四大假合虚幻不实。稍乖保调即生苦恼。此名为病。太子曰。我能免不。瑜誐答言。俱同幻体四太无别。如失保调亦不能免。太子闻之情思不悦。即回车马却至王宫。端坐思惟病苦之法。真实不虚。心无安隐。

尔时世尊而说颂曰。

&nbsp;&nbsp;&nbsp;&nbsp;毘婆尸太子&nbsp;&nbsp;&nbsp;&nbsp;游观于园林

&nbsp;&nbsp;&nbsp;&nbsp;忽见病患者&nbsp;&nbsp;&nbsp;&nbsp;形色而憔悴

&nbsp;&nbsp;&nbsp;&nbsp;即问御车人&nbsp;&nbsp;&nbsp;&nbsp;太子亦难免

&nbsp;&nbsp;&nbsp;&nbsp;端坐自思惟&nbsp;&nbsp;&nbsp;&nbsp;病苦而无谬

尔时世尊说此偈已。告苾刍言。时满度摩王即问瑜誐。云何太子。出回不悦。瑜誐答言。太子出外游观园林。见一病人形色瘦恶。心神不安太子不识。问言何人。瑜誐答言。此是病人。又复问言。我能免不。瑜誐答言。俱同幻体四大无别。如失保调亦不能免。太子闻已即回车归宫。思惟病法是故不乐。时满度摩王闻是事已。忆念往日相师之言。若得在家即绍灌顶轮王之位。若或出家信乐修行而成佛果。如是念已。即于宫内施设种种上妙五欲。娱乐太子。令彼爱着断出家意。

尔时世尊而说颂曰。

&nbsp;&nbsp;&nbsp;&nbsp;满度摩父王&nbsp;&nbsp;&nbsp;&nbsp;知子游观回

&nbsp;&nbsp;&nbsp;&nbsp;身心而不乐&nbsp;&nbsp;&nbsp;&nbsp;恐彼求出家

&nbsp;&nbsp;&nbsp;&nbsp;即以上妙乐&nbsp;&nbsp;&nbsp;&nbsp;色声香味触

&nbsp;&nbsp;&nbsp;&nbsp;悦于太子情&nbsp;&nbsp;&nbsp;&nbsp;令后绍王位

尔时世尊说此偈已。告苾刍言。时毘婆尸太子告瑜誐言。与我如法安置车马。今出城外游观园林。瑜誐闻已即往廐中。安置车马控太子前。乘之出城。见一老人。须发皓白。身心昧劣。执杖前行。呻吟无力。太子曰。此是何人。瑜誐答言。此是老人。太子曰。云何名老。瑜誐答言。五蕴幻身四相迁变。始自婴儿童子。不觉长盛老年。眼暗耳聋身心衰朽。名之为老。太子曰。吾免此不。瑜誐答言。贵贱虽异幻体无别。日往月来亦须衰老。太子闻之不乐而归。入定思惟老苦之法无能免者。

尔时世尊而说颂曰。

&nbsp;&nbsp;&nbsp;&nbsp;毘婆尸太子&nbsp;&nbsp;&nbsp;&nbsp;忽见一老人

&nbsp;&nbsp;&nbsp;&nbsp;须发皆皓然&nbsp;&nbsp;&nbsp;&nbsp;执杖乏气力

&nbsp;&nbsp;&nbsp;&nbsp;入定审思惟&nbsp;&nbsp;&nbsp;&nbsp;一切有为法

&nbsp;&nbsp;&nbsp;&nbsp;剎那而不住&nbsp;&nbsp;&nbsp;&nbsp;无有免斯者

尔时世尊说此偈已。告苾刍言。满度摩王见太子不乐。问瑜誐言。我子云何情不乐耶。瑜誐答言。太子出外见一老人。太子曰。此是何人。瑜誐答言。此是老人。太子又问。云何名老。瑜誐答言。五蕴幻身四相迁变。始自婴儿童子。不觉长盛老年。眼暗耳聋身心衰朽。名之为老。太子曰。我还免不。瑜誐答言。贵贱虽异幻体无别。日往月来亦须衰老。太子闻已不乐而归。入定思惟实无免者。所以不悦。王闻是事。忆念往昔相师之言。若得在家必作轮王。若也出家必成佛果。尔时满度摩王如是念已。复以五欲妙乐娱悦太子。令彼爱着断出家意。尔时世尊。而说颂曰。

&nbsp;&nbsp;&nbsp;&nbsp;满度摩父王&nbsp;&nbsp;&nbsp;&nbsp;见子心不悦

&nbsp;&nbsp;&nbsp;&nbsp;忆昔相师言&nbsp;&nbsp;&nbsp;&nbsp;恐彼求出家

&nbsp;&nbsp;&nbsp;&nbsp;即以妙五欲&nbsp;&nbsp;&nbsp;&nbsp;种种悦其心

&nbsp;&nbsp;&nbsp;&nbsp;如彼天帝释&nbsp;&nbsp;&nbsp;&nbsp;受乐欢喜园

尔时世尊说此偈已。告苾刍言。时毘婆尸太子告瑜誐言。与我如法安置车马。今欲出外游观园林。瑜誐闻已即往廐中。安置车马控太子前。乘之出外。见有多人围绕车舆举声大哭。太子曰。此是何人。瑜誐答言。此是死相。太子曰。云何名死。瑜誐答言。人生浮世寿有短长。一旦乖离气绝神逝。永别恩爱长处荒郊。眷属悲啼。此名为死。太子曰。我能免不。瑜誐答言。三界无安未逃生死。太子之身亦不可免。太子闻已。身心不悦回车归宫。入定思惟无常之法不可爱乐。我今云何得免斯苦。尔时世尊而说颂曰。

&nbsp;&nbsp;&nbsp;&nbsp;毘婆尸太子&nbsp;&nbsp;&nbsp;&nbsp;见彼命终人

&nbsp;&nbsp;&nbsp;&nbsp;即问御车者&nbsp;&nbsp;&nbsp;&nbsp;无能免斯苦

&nbsp;&nbsp;&nbsp;&nbsp;独坐自思惟&nbsp;&nbsp;&nbsp;&nbsp;真实而不谬

&nbsp;&nbsp;&nbsp;&nbsp;我身复云何&nbsp;&nbsp;&nbsp;&nbsp;得免无常患

尔时世尊说此偈已。告苾刍言。满度摩王问瑜誐言。太子云何而不乐耶。瑜誐答言。太子出城见一死人问言。此是何人。瑜誐答言。此是死相。太子曰。云何名死。瑜誐答言。人生浮世寿有短长。一旦乖离气绝神逝。永别恩爱长处荒郊。眷属悲啼。名之为死。太子曰。我能免不。瑜誐答言。三界无安未逃生死。不可免也。太子闻已回车归宫。入定思惟实无免者。是以不乐。王闻是事。忆念昔日相师之言。若得在家必作轮王。若是出家必成佛果。复以五欲之乐娱悦太子。令彼乐着舍出家意。尔时世尊而说偈言。

&nbsp;&nbsp;&nbsp;&nbsp;满度摩国王&nbsp;&nbsp;&nbsp;&nbsp;毘婆尸太子

&nbsp;&nbsp;&nbsp;&nbsp;见彼命终人&nbsp;&nbsp;&nbsp;&nbsp;嗞嗟而不悦

&nbsp;&nbsp;&nbsp;&nbsp;王以上妙乐&nbsp;&nbsp;&nbsp;&nbsp;色声香等境

&nbsp;&nbsp;&nbsp;&nbsp;娱悦令爱着&nbsp;&nbsp;&nbsp;&nbsp;舍离出家意

尔时世尊说此偈已。告苾刍言。时毘婆尸太子告瑜誐言。与我如法安置车马。今欲出外游观园林。瑜誐闻已即往廐中。安置车马控太子前。乘之出外。见一苾刍剃除须发。身被袈裟。太子曰。此是何人。瑜誐答言。此是出家人。太子曰。云何名出家人。瑜誐答言。悟老病死。入解脱门。行忍辱慈悲。求涅槃安乐。永别亲爱。愿作沙门。名出家人。太子闻已欢喜至前。善哉善哉。行慈悲忍辱平等善法。能背尘劳趣求安乐。我亦愿为。言已归宫。即发信心。行出家法。作沙门相。尔时世尊而说颂曰。

&nbsp;&nbsp;&nbsp;&nbsp;太子出王城&nbsp;&nbsp;&nbsp;&nbsp;游观诸园苑

&nbsp;&nbsp;&nbsp;&nbsp;忽见老病人&nbsp;&nbsp;&nbsp;&nbsp;及彼无常者

&nbsp;&nbsp;&nbsp;&nbsp;念念不久停&nbsp;&nbsp;&nbsp;&nbsp;恒受种种苦

&nbsp;&nbsp;&nbsp;&nbsp;复覩出家人&nbsp;&nbsp;&nbsp;&nbsp;剃除于须发

&nbsp;&nbsp;&nbsp;&nbsp;服坏色袈裟&nbsp;&nbsp;&nbsp;&nbsp;进止身仪雅

&nbsp;&nbsp;&nbsp;&nbsp;常行平等慈&nbsp;&nbsp;&nbsp;&nbsp;忍辱诸善法

&nbsp;&nbsp;&nbsp;&nbsp;是故求出家&nbsp;&nbsp;&nbsp;&nbsp;弃舍五欲乐

&nbsp;&nbsp;&nbsp;&nbsp;父母并眷属&nbsp;&nbsp;&nbsp;&nbsp;国城诸珍宝

&nbsp;&nbsp;&nbsp;&nbsp;即作沙门相&nbsp;&nbsp;&nbsp;&nbsp;忍辱自调伏

&nbsp;&nbsp;&nbsp;&nbsp;息除贪爱心&nbsp;&nbsp;&nbsp;&nbsp;勤求解脱乐

尔时世尊说此偈已。告苾刍言。满度摩城八万人众。见毘婆尸舍父王位。出家剃发为沙门相。而各思惟。太子上族弃舍五欲而修梵行。我等今者宜亦出家。彼八万人如是思已。实时出家为沙门身。尔时世尊而说颂曰。

&nbsp;&nbsp;&nbsp;&nbsp;大智最上人&nbsp;&nbsp;&nbsp;&nbsp;其数有八万

&nbsp;&nbsp;&nbsp;&nbsp;随顺毘婆尸&nbsp;&nbsp;&nbsp;&nbsp;出家修梵行

尔时世尊说此偈已。告苾刍言。时毘婆尸菩萨既出家已。与彼八万人。离自国城游行诸处。至一聚落结夏安居。过是夏已而自思惟。我今云何如迷醉人游行诸处。作是念已。心得清净至本住舍。于夜分中复自思惟。我今何用世间富贵。众生爱着轮回生死。苦蕴相续无有穷尽。又复思惟。此老死苦因。何缘所生而得老死。入三摩地谛观此法。从生支有。又复思惟。此生苦因何缘所生。入三摩地谛观此法。从有支有。又复思惟。此有苦因何缘所生。入三摩地谛观此法。从取支有。又复思惟。此取苦因何缘所生。入三摩地谛观此法。从爱支有。又复思惟。此爱苦因何缘所生。入三摩地谛观此法。从受支有。又复思惟。此受苦因何缘所生。入三摩地谛观此法。从触支有。又复思惟。此触苦因何缘所生。入三摩地谛观此法。从六入支有。又复思惟。此六入苦因何缘所生。入三摩地谛观此法。从名色支有。又复思惟。此名色苦因何缘所生。入三摩地谛观此法。从识支有。又复思惟。此识苦因何缘所生。入三摩地谛观此法。从行支有。又复思惟。此行苦因何缘所生。入三摩地谛观此法。从无明支有。如是无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。如是集成一大苦蕴。尔时毘婆尸菩萨又复思惟。此老死苦因云何得灭。入三摩地谛观此法。生灭则老死灭。又复思惟。此生苦因云何得灭。入三摩地谛观此法。有灭则生灭。又复思惟。此有苦因云何得灭。入三摩地谛观此法。取灭则有灭。又复思惟。此取苦因云何得灭。入三摩地谛观此法。爱灭则取灭。又复思惟。此爱苦因云何得灭。入三摩地谛观此法。受灭则爱灭。又复思惟。此受苦因云何得灭。入三摩地谛观此法。触灭则受灭。又复思惟。此触苦因云何得灭。入三摩地谛观此法。六入灭则触灭。又复思惟。六入苦因云何得灭。入三摩地谛观此法。名色灭则六入灭。又复思惟。名色苦因云何得灭。入三摩地谛观此法。识灭则名色灭。又复思惟。此识苦因云何得灭。入三摩地谛观此法。行灭则识灭。又复思惟。此行苦因云何得灭。入三摩地谛观此法。无明灭则行灭。如是无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。如是一大苦蕴而自不生。尔时世尊而说颂曰。

&nbsp;&nbsp;&nbsp;&nbsp;毘婆尸菩萨&nbsp;&nbsp;&nbsp;&nbsp;思惟老死苦

&nbsp;&nbsp;&nbsp;&nbsp;以智推彼因&nbsp;&nbsp;&nbsp;&nbsp;何缘何法生

&nbsp;&nbsp;&nbsp;&nbsp;入定审谛观&nbsp;&nbsp;&nbsp;&nbsp;知从生支起

&nbsp;&nbsp;&nbsp;&nbsp;乃至行苦因&nbsp;&nbsp;&nbsp;&nbsp;知从无明有

&nbsp;&nbsp;&nbsp;&nbsp;复观从何灭&nbsp;&nbsp;&nbsp;&nbsp;无明灭行灭

&nbsp;&nbsp;&nbsp;&nbsp;乃至老死尽&nbsp;&nbsp;&nbsp;&nbsp;苦蕴悉皆无

尔时世尊说此偈已。告苾刍言。时毘婆尸菩萨复观色受想行识。生灭不住。如幻如化无有真实。智观现前。业习烦恼一切不生。得大解脱。成正等觉。尔时世尊而说颂曰。

&nbsp;&nbsp;&nbsp;&nbsp;毘婆尸菩萨&nbsp;&nbsp;&nbsp;&nbsp;复观蕴等法

&nbsp;&nbsp;&nbsp;&nbsp;入彼三摩地&nbsp;&nbsp;&nbsp;&nbsp;智观现前时

&nbsp;&nbsp;&nbsp;&nbsp;惑苦业习气&nbsp;&nbsp;&nbsp;&nbsp;一切皆不生

&nbsp;&nbsp;&nbsp;&nbsp;如飘兜罗绵&nbsp;&nbsp;&nbsp;&nbsp;剎那不可住

&nbsp;&nbsp;&nbsp;&nbsp;成就佛菩提&nbsp;&nbsp;&nbsp;&nbsp;涅槃吉祥果

&nbsp;&nbsp;&nbsp;&nbsp;如月大圆明&nbsp;&nbsp;&nbsp;&nbsp;光徧十方界

尔时世尊说此偈已。告苾刍言。时毘婆尸先在因位。一疑自身犹如迷醉。二疑贪等烦恼展转增多。如是思惟缘生之法。得大解脱尔时世尊而说颂曰。

&nbsp;&nbsp;&nbsp;&nbsp;彼佛如来身&nbsp;&nbsp;&nbsp;&nbsp;难成能得成

&nbsp;&nbsp;&nbsp;&nbsp;观察缘生法&nbsp;&nbsp;&nbsp;&nbsp;复断贪瞋痴

&nbsp;&nbsp;&nbsp;&nbsp;究竟于彼岸&nbsp;&nbsp;&nbsp;&nbsp;成就大解脱

&nbsp;&nbsp;&nbsp;&nbsp;如日在山顶&nbsp;&nbsp;&nbsp;&nbsp;徧照于一切

## 毘婆尸佛经卷下

尔时世尊说此偈已。告苾刍言。时毘婆尸佛既成道已。即作是念。我于何处先应说法利益有情。谛观思惟。满度摩王所都大城。人民炽盛机缘纯熟。作是念已。即从座起整衣服手执应器次第行乞。往满度摩城。诣安乐鹿野园中。暂住止息自在无畏。尔时世尊而说颂曰。

&nbsp;&nbsp;&nbsp;&nbsp;二足正徧知&nbsp;&nbsp;&nbsp;&nbsp;自在行持鉢

&nbsp;&nbsp;&nbsp;&nbsp;安住鹿野园&nbsp;&nbsp;&nbsp;&nbsp;无畏如师子

尔时世尊说此偈已。告苾刍言。时毘婆尸佛告守门人曰。与我往欠拏太子及近臣帝稣噜处。吾今现在安乐鹿野园中。我欲相见。时守门者闻是语已。即诣欠拏太子及近臣帝稣噜处。具陈上事。毘婆尸佛成正觉道。往满度摩城安乐鹿野园中。我欲相见。欠拏太子闻是语已。与帝稣噜即乘车骑。出满度摩城。往安乐鹿野园中。诣毘婆尸佛前。头面礼足。瞻仰尊颜目不暂舍。尔时毘婆尸佛欲令欠拏欢喜信受开示妙法。佛言。如过去诸佛所说。若布施持戒。精进修行。能离欲色烦恼过失得生净天。时欠拏太子帝稣噜闻是语已。心得清净。如毘婆尸正等觉心。生正解心不疑心善心软心广心无碍心无边心清净心。复为宣说苦集灭道。四谛法行种种开示。时欠拏太子帝稣噜通达四谛。见法知法。得法坚牢法依法住法不动法不舍法不空法。譬如白[叠\*毛]无诸尘垢。悟法之心亦复如是。尔时欠拏太子帝稣噜白毘婆尸佛言。如来应正等觉。我愿出家受善逝戒。佛言。善哉。今正是时。即与剃发受具足戒。如是彼佛为彼二人现三种神通。令发精进趣向佛慧。一现变化神通。二现说法神通。三现调伏神通。如是现已。欠拏太子帝稣噜勇猛精进。经须臾间真智相应。断尽诸漏成阿罗汉。尔时世尊而说颂曰。

&nbsp;&nbsp;&nbsp;&nbsp;毘婆尸世尊&nbsp;&nbsp;&nbsp;&nbsp;说法鹿野园

&nbsp;&nbsp;&nbsp;&nbsp;欠拏帝稣噜&nbsp;&nbsp;&nbsp;&nbsp;俱来至佛所

&nbsp;&nbsp;&nbsp;&nbsp;即以头面礼&nbsp;&nbsp;&nbsp;&nbsp;瞻仰而一心

&nbsp;&nbsp;&nbsp;&nbsp;开示施戒门&nbsp;&nbsp;&nbsp;&nbsp;苦集灭道法

&nbsp;&nbsp;&nbsp;&nbsp;闻已深信受&nbsp;&nbsp;&nbsp;&nbsp;了达无生灭

&nbsp;&nbsp;&nbsp;&nbsp;俱求于出家&nbsp;&nbsp;&nbsp;&nbsp;即受善逝戒

&nbsp;&nbsp;&nbsp;&nbsp;复覩神通力&nbsp;&nbsp;&nbsp;&nbsp;速发精进心

&nbsp;&nbsp;&nbsp;&nbsp;须臾诸漏尽&nbsp;&nbsp;&nbsp;&nbsp;成就阿罗汉

尔时世尊说此偈已。告苾刍言。汝今谛听。满度摩城人民炽盛。宿植善本有八万人。闻欠拏太子帝稣噜正信出家。佛为说法现通而成圣果。如是思惟。有如是出家。如是梵行。如是说法。如是调伏。世所希有。得未曾闻。我等今者亦愿出家。作是念已。时八万人俱舍家缘。出满度摩城。往安乐鹿野园毘婆尸佛所。头面礼足却住一面。合掌瞻仰目不暂舍。佛为说法令生信心。佛言。如过去诸佛所说妙法。若人布施持戒精进修行。能离欲色烦恼种种过失得生净天。时八万人闻是语已。心得清净。如毘婆尸佛正等觉。心生正解心无疑心软心善心广心无碍心无边心清净心。复为宣说苦集灭道。四谛法行种种开示。彼八万人通达四谛。见法知法。得法坚牢法依法不坏法住法不动法不舍法不空法。譬如白[叠\*毛]离诸尘垢。彼等之心亦复如是。时八万人俱发声言。如来应正等觉摄受我等。令得出家受善逝戒。佛即摄受剃发受戒。复为彼众现三神通令发精进。一变化神通。二说法神通。三调伏神通。如是现已。时八万人。勇猛精进不久之间。漏尽意解成阿罗汉。尔时世尊而说颂曰。

&nbsp;&nbsp;&nbsp;&nbsp;满度摩城内&nbsp;&nbsp;&nbsp;&nbsp;众有八万人

&nbsp;&nbsp;&nbsp;&nbsp;闻于欠拏等&nbsp;&nbsp;&nbsp;&nbsp;出家成圣道

&nbsp;&nbsp;&nbsp;&nbsp;俱发清净心&nbsp;&nbsp;&nbsp;&nbsp;而来诣佛所

&nbsp;&nbsp;&nbsp;&nbsp;闻法心欢喜&nbsp;&nbsp;&nbsp;&nbsp;速起勇猛心

&nbsp;&nbsp;&nbsp;&nbsp;合掌白世尊&nbsp;&nbsp;&nbsp;&nbsp;愿听我出家

&nbsp;&nbsp;&nbsp;&nbsp;受持于戒律&nbsp;&nbsp;&nbsp;&nbsp;应时为摄受

&nbsp;&nbsp;&nbsp;&nbsp;剃发而受戒&nbsp;&nbsp;&nbsp;&nbsp;复为现神通

&nbsp;&nbsp;&nbsp;&nbsp;断尽诸结缚&nbsp;&nbsp;&nbsp;&nbsp;如灭尸利林

&nbsp;&nbsp;&nbsp;&nbsp;炽焰永不生&nbsp;&nbsp;&nbsp;&nbsp;成就大解脱

&nbsp;&nbsp;&nbsp;&nbsp;如是众苦依&nbsp;&nbsp;&nbsp;&nbsp;当得灭无有

尔时世尊说此偈已。告苾刍言。毘婆尸佛度彼众已。出安乐鹿野园往满度摩城。八万苾刍亦往满度摩城。诣世尊前。头面礼足于一面坐。佛即具说得道因缘。令其坚固。尔时世尊而说颂曰。

&nbsp;&nbsp;&nbsp;&nbsp;难作极难作&nbsp;&nbsp;&nbsp;&nbsp;轮回尽轮回

&nbsp;&nbsp;&nbsp;&nbsp;如是八万人&nbsp;&nbsp;&nbsp;&nbsp;永断众结缚

&nbsp;&nbsp;&nbsp;&nbsp;亦如帝稣噜&nbsp;&nbsp;&nbsp;&nbsp;欠拏太子仙

&nbsp;&nbsp;&nbsp;&nbsp;精进求出家&nbsp;&nbsp;&nbsp;&nbsp;俱获解脱果

尔时世尊说此偈已。告苾刍言。时毘婆尸佛。而作是念。此大苾刍众住满度摩城。宜应减少令六万二千苾刍往诣诸方。游行聚落随意修习。经六年后归满度摩城。受持波罗提目叉。作是念时。于虚空中有一天子。知佛心念。告毘婆尸佛言。善哉。若令六万二千苾刍游诸聚落随意修行。经六年后复还本国。受持波罗提目叉。今正是时。佛即告言。汝苾刍众中。令六万二千人游诸聚落随意修行。经六年后复还本国。受持波罗提目叉。时六万二千人闻是语已。出满度摩城随方游止。尔时世尊而说颂曰。

&nbsp;&nbsp;&nbsp;&nbsp;无漏无等等&nbsp;&nbsp;&nbsp;&nbsp;调御大丈夫

&nbsp;&nbsp;&nbsp;&nbsp;导引于群生&nbsp;&nbsp;&nbsp;&nbsp;令至寂静道

&nbsp;&nbsp;&nbsp;&nbsp;今遣苾刍众&nbsp;&nbsp;&nbsp;&nbsp;最上佛声闻

&nbsp;&nbsp;&nbsp;&nbsp;六万二千众&nbsp;&nbsp;&nbsp;&nbsp;出彼满度城

&nbsp;&nbsp;&nbsp;&nbsp;游行诸聚落&nbsp;&nbsp;&nbsp;&nbsp;如龙大威势

&nbsp;&nbsp;&nbsp;&nbsp;随意自修行&nbsp;&nbsp;&nbsp;&nbsp;六年复本国

尔时世尊说此偈已。告苾刍言。彼六万二千人实时出城。往诸聚落随意修行。如是过一年二年。至第六年。彼诸苾刍互相告言。六年已满宜归本国。作是语时空中天人复告言曰。今正是时。归满度摩城。受持波罗提目叉。于是六万二千苾刍以自神力及天威德。经须臾间至满度摩城。尔时世尊而说颂曰。

&nbsp;&nbsp;&nbsp;&nbsp;彼佛大苾刍&nbsp;&nbsp;&nbsp;&nbsp;六万二千众

&nbsp;&nbsp;&nbsp;&nbsp;游诸聚落中&nbsp;&nbsp;&nbsp;&nbsp;随意六年满

&nbsp;&nbsp;&nbsp;&nbsp;自思欲往还&nbsp;&nbsp;&nbsp;&nbsp;天人普告示

&nbsp;&nbsp;&nbsp;&nbsp;令归满度城&nbsp;&nbsp;&nbsp;&nbsp;受持清凉戒

&nbsp;&nbsp;&nbsp;&nbsp;闻之大忻庆&nbsp;&nbsp;&nbsp;&nbsp;身毛皆喜竖

&nbsp;&nbsp;&nbsp;&nbsp;即运神通力&nbsp;&nbsp;&nbsp;&nbsp;如乘大龙象

&nbsp;&nbsp;&nbsp;&nbsp;须臾还本城&nbsp;&nbsp;&nbsp;&nbsp;自在无所碍

&nbsp;&nbsp;&nbsp;&nbsp;无上二足尊&nbsp;&nbsp;&nbsp;&nbsp;出生于世间

&nbsp;&nbsp;&nbsp;&nbsp;善说众律仪&nbsp;&nbsp;&nbsp;&nbsp;度脱诸群品

&nbsp;&nbsp;&nbsp;&nbsp;今当为敷演&nbsp;&nbsp;&nbsp;&nbsp;波罗提目叉

尔时世尊说此偈已。告苾刍言。彼六万二千人至满度摩城。诣毘婆尸佛前。头面礼足。却坐一面。佛言谛听。我今演说波罗提目叉曰。

&nbsp;&nbsp;&nbsp;&nbsp;忍辱最为上&nbsp;&nbsp;&nbsp;&nbsp;能忍得涅槃

&nbsp;&nbsp;&nbsp;&nbsp;过去佛所说&nbsp;&nbsp;&nbsp;&nbsp;出家作沙门

&nbsp;&nbsp;&nbsp;&nbsp;远离于杀害&nbsp;&nbsp;&nbsp;&nbsp;身口七支过

&nbsp;&nbsp;&nbsp;&nbsp;持此戒具足&nbsp;&nbsp;&nbsp;&nbsp;发生大智慧

&nbsp;&nbsp;&nbsp;&nbsp;得佛清净身&nbsp;&nbsp;&nbsp;&nbsp;世间无有上

&nbsp;&nbsp;&nbsp;&nbsp;出生无漏智&nbsp;&nbsp;&nbsp;&nbsp;尽苦苦生死

尔时世尊。说此戒时。复有诸天天子。以天威力。来下天宫。诣毘婆尸佛前。作礼合掌。听受波罗提目叉。尔时世尊。而说颂曰。

&nbsp;&nbsp;&nbsp;&nbsp;无漏不思议&nbsp;&nbsp;&nbsp;&nbsp;破闇到彼岸

&nbsp;&nbsp;&nbsp;&nbsp;释梵一切天&nbsp;&nbsp;&nbsp;&nbsp;俱听大僊戒

尔时世尊说此偈已。告苾刍言。我于一时在王舍城七叶巖边。住止净室。而忽思惟。过去毘婆尸佛。说毘奈耶藏时。恐有诸天不来听受大僊戒者。今往诸天问诸梵众。作是念已。我于彼时入三摩地。如大力士展臂之间至善现天。彼之天子。头面礼足而作是言。善哉世尊。久不来此。我是毘婆尸佛正等正觉声闻弟子。彼佛姓剎帝利。信心出家。憍陈族。寿八万岁。父名满度摩王。母名满度摩帝。欠拏太子。帝稣噜。出家受戒成阿罗汉。大贤第一侍者。名阿输迦。三会说法广度声闻。第一大会六万二千人得阿罗汉。第二大会十万人得阿罗汉。第三大会八万人得阿罗汉。毘婆尸佛。有如是最上。如是出家。如是证菩提。如是说法。如是调伏。令诸弟子。着衣持鉢。修诸梵行。远离五欲。断烦恼得解脱。证无生法。成阿那含。复次尸弃佛。毘舍浮佛。拘留孙佛。拘那含牟尼佛。迦叶佛。说法调伏。着衣持鉢。修诸梵行。远离五欲。断烦恼证无生法。成阿那含。亦复如是。尔时世尊有无数百千天子。恭敬围绕往善见天。彼天见佛头面礼足。与无数百千天子。恭敬围绕往色究竟天。时彼天王遥见世尊。五体投地礼世尊足。而作是言。善哉世尊。久不来此。我是毘婆尸佛正等正觉声闻弟子。彼佛姓剎帝利憍陈族。寿八万岁。父名满度摩王。母名满度摩帝。城亦名满度摩。欠拏太子。帝稣噜。出家受戒成阿罗汉。大贤第一侍者。名阿输迦。三会说法广度声闻。第一大会度六万二千人得阿罗汉。第二大会度十万人得阿罗汉。第三大会度八万人得阿罗汉。毘婆尸佛有如是最上。如是出家。如是梵行。如是证菩提。如是说法。如是调伏。令诸弟子。着衣持鉢。修诸梵行。远离五欲。断烦恼证无生法。成阿那含。复次尸弃佛。毘舍浮佛。拘留孙佛。拘那含牟尼佛。迦叶佛。如是着衣持鉢。说法调伏。修诸梵行。远离五欲。证无生法。成阿那含。今大牟尼。说法梵行。调伏众生。亦复如是。尔时天子。而说颂曰。

&nbsp;&nbsp;&nbsp;&nbsp;无上二足尊&nbsp;&nbsp;&nbsp;&nbsp;而入三摩地

&nbsp;&nbsp;&nbsp;&nbsp;速运大神通&nbsp;&nbsp;&nbsp;&nbsp;离彼阎浮界

&nbsp;&nbsp;&nbsp;&nbsp;来至善现天&nbsp;&nbsp;&nbsp;&nbsp;譬如大力士

&nbsp;&nbsp;&nbsp;&nbsp;速展于手臂&nbsp;&nbsp;&nbsp;&nbsp;剎那到此间

&nbsp;&nbsp;&nbsp;&nbsp;世尊甚希有&nbsp;&nbsp;&nbsp;&nbsp;无漏无障碍

&nbsp;&nbsp;&nbsp;&nbsp;清净解脱身&nbsp;&nbsp;&nbsp;&nbsp;如莲不着水

&nbsp;&nbsp;&nbsp;&nbsp;百千世界中&nbsp;&nbsp;&nbsp;&nbsp;无与佛齐等

&nbsp;&nbsp;&nbsp;&nbsp;降伏大魔王&nbsp;&nbsp;&nbsp;&nbsp;如河漂细草

&nbsp;&nbsp;&nbsp;&nbsp;善现等诸天&nbsp;&nbsp;&nbsp;&nbsp;俱来头面礼

&nbsp;&nbsp;&nbsp;&nbsp;归命最上尊&nbsp;&nbsp;&nbsp;&nbsp;正觉大慈悲

&nbsp;&nbsp;&nbsp;&nbsp;调伏诸众生&nbsp;&nbsp;&nbsp;&nbsp;六根皆清净

&nbsp;&nbsp;&nbsp;&nbsp;出生无上慧&nbsp;&nbsp;&nbsp;&nbsp;依法精进行

&nbsp;&nbsp;&nbsp;&nbsp;过去毘婆尸&nbsp;&nbsp;&nbsp;&nbsp;正等正觉尊

&nbsp;&nbsp;&nbsp;&nbsp;所宣微妙法&nbsp;&nbsp;&nbsp;&nbsp;三会度声闻

&nbsp;&nbsp;&nbsp;&nbsp;律仪及梵行&nbsp;&nbsp;&nbsp;&nbsp;守护无缺犯

&nbsp;&nbsp;&nbsp;&nbsp;清净而圆满&nbsp;&nbsp;&nbsp;&nbsp;如夜十五月

&nbsp;&nbsp;&nbsp;&nbsp;尸弃佛世尊&nbsp;&nbsp;&nbsp;&nbsp;毘舍浮如来

&nbsp;&nbsp;&nbsp;&nbsp;贤劫拘留孙&nbsp;&nbsp;&nbsp;&nbsp;拘那含牟尼

&nbsp;&nbsp;&nbsp;&nbsp;及彼迦叶佛&nbsp;&nbsp;&nbsp;&nbsp;如是诸如来

&nbsp;&nbsp;&nbsp;&nbsp;所度声闻众&nbsp;&nbsp;&nbsp;&nbsp;皆已得漏尽

&nbsp;&nbsp;&nbsp;&nbsp;无复诸烦恼&nbsp;&nbsp;&nbsp;&nbsp;恒修七觉支

&nbsp;&nbsp;&nbsp;&nbsp;及行八正等&nbsp;&nbsp;&nbsp;&nbsp;能离五欲过

&nbsp;&nbsp;&nbsp;&nbsp;通达大智慧&nbsp;&nbsp;&nbsp;&nbsp;众所皆知识

&nbsp;&nbsp;&nbsp;&nbsp;如彼毘沙门&nbsp;&nbsp;&nbsp;&nbsp;常服甘露味

&nbsp;&nbsp;&nbsp;&nbsp;如王得灌顶&nbsp;&nbsp;&nbsp;&nbsp;永破诸闇冥

&nbsp;&nbsp;&nbsp;&nbsp;如日放光明&nbsp;&nbsp;&nbsp;&nbsp;一一佛世尊

&nbsp;&nbsp;&nbsp;&nbsp;威仪及法行&nbsp;&nbsp;&nbsp;&nbsp;利益诸群生

&nbsp;&nbsp;&nbsp;&nbsp;种种开方便&nbsp;&nbsp;&nbsp;&nbsp;引导无有异

尔时世尊说此偈已。告苾刍言。我往彼天。闻是事已。知诸天人。诸佛法会。皆来随喜。若复有人。爱乐受持。行住坐卧。思惟读诵。无诸迷惑。永断轮回。解脱安乐。佛说此经已。皆大欢喜。信受奉行。